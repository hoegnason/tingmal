<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>FG-001/2008: Frágreiðing løgmans á ólavsøku 2008</title>
            </titleStmt>
            <publicationStmt>
                <publisher>Rani Høgnason Hansen</publisher>
                <idno type="url">https://github.com/hoegnason/tingmal</idno>
                <availability status="free">
                    <licence target="https://creativecommons.org/licenses/by/4.0/">This work is licensed under a Creative Commons Attribution 4.0 International License</licence>
                    <p>This TEI file is part of the "Tingmál" dataset and is an unofficial publication; it is not affiliated with or endorsed by Løgtingið. You may share and adapt with attribution. Provided "as is," without warranties.</p>
                    <p>Original content is used here under §9 (public documents) and §27 (public debate) exceptions of the Faroese Copyright Act.</p>
                </availability>
                <date when="2025-11-08" />
            </publicationStmt>
            <notesStmt>
                <note />
            </notesStmt>
            <sourceDesc>
                <bibl type="parliamentary_document">
                    <publisher>Føroya Løgting</publisher>
                    <author>
                        <persName>Jóannes Eidesgaard</persName>
                        <roleName>løgmaður</roleName>
                    </author>
                    <ref target="https://www.logting.fo/documents/20376" />
                    <note type="source_format">PDF document, machine-readable text</note>
                    <date when="2008-07-29">29. juli 2008</date>
                </bibl>
            </sourceDesc>
        </fileDesc>
        <encodingDesc>
            <editorialDecl>
                <correction>
                    <p statrt="medium">Manual correction of OCR/extraction errors identified during PDF text extraction.</p>
                </correction>
                <segmentation>
                    <p statrt="medium">Questions segmented according to the numbered structure in source document. Background text has been divided into paragraphs and sentences.</p>
                </segmentation>
            </editorialDecl>
        </encodingDesc>
    </teiHeader>
    <text>
        <body>
            <pb n="1" />
            <div type="report">
                <pb n="2" />
                <div type="chapter">
                    <head>Partur I</head>
                    <div>
                        <head rend="bold">Røða løgmans</head>
                        <div>
                            <p>
                                <seg>Harra formaður.</seg>
                            </p>
                            <p>
                                <s>Eins og sandkornið í søguni um glataðu spælimenninar eftir William Heinesen eru vit ein lítil partur av altjóða samfelagnum.</s>
                                <s>Men vit verða kortini ongantíð minni, enn vit sjálv vilja.</s>
                                <s>Vilja vit verða ein miðdepil millum aðrar, so hava vit møguleikarnar og ríkidømið til tess.</s>
                            </p>
                            <p>
                                <s>Ein miðdepil fyri okkum, sum búgva og liva her, fyri tey, sum hava hug at seta búgv í Føroyum, og fyri tær tjóðir, ið vit samstarva við.</s>
                                <s>Eitt samfelag, har øll eru vælkomin, har øll sleppa til orðanna, og har avbjóðingar eru fyri øll.</s>
                                <s>Har rættvísi og samhaldsfesti eru eyðkennini, og har øll kenna seg væl.</s>
                            </p>
                        </div>
                        <div>
                            <p>
                                <seg>Harra formaður.</seg>
                            </p>
                            <p>
                                <s>Ferðin á búskapinum er minkað, bæði úti í heimi og í okkara samfelag.</s>
                                <s>Høgu oljuprísirnir hava noytt partar av fiskivinnuni í knæ.</s>
                                <s>Heima við hús merkja vit eisini, at oljurokningin er hækkað munandi, at matvøruprísirnir eru hækkaðir, og rentan við.</s>
                                <s>Og tey, sum hava roynt seg við íløgum í partabrøvum, síggja eisini myrk skýggj í løtuni.</s>
                            </p>
                            <p>
                                <s>Jú, vit merkja øll hesa skeivu búskaparligu gongdina.</s>
                            </p>
                            <p>
                                <s>Men búskapurin er væl fyri.</s>
                                <s>Arbeiði er til øll, tí bæði í vinnuni og hjá tí almenna er brúk fyri góðum og dugnaligum fólki.</s>
                            </p>
                            <p>
                                <s>Lat meg siga tað heilt greitt.</s>
                                <s>Vit eru ikki á veg inn í eina kreppu sum ta í níti árunum.</s>
                            </p>
                            <p>
                                <s>Í dag er almenna skuldin lítil, og landið hevur pening tøkan.</s>
                            </p>
                            <p>
                                <s>Í níti árunum, tá landskassin var niðurpíndur av veðhøldum og bankabjargingum, kom skuldin upp á 6,7 mia. – meira enn 100 prosent av BTÚ. Í dag er skuldin hjá landskassanum 2,1 mia. – einans 15 prosent av BTÚ, umframt at landið eigur 2,3 mia. á bók.</s>
                                <s>Samlað eiga Føroyar eina nettuogn á umleið 3 mia. krónur.</s>
                            </p>
                            <p>
                                <s>Arbeiðsloysið er metlágt, umleið 1 prosent – hóast tað møguliga er hægri í ávísum økjum.</s>
                                <s>Hetta er tað lægsta í vesturheiminum.</s>
                                <s>Í níti árunum var arbeiðsloysið uppi á heili 25 prosentum.</s>
                            </p>
                            <p>
                                <s>So vit eru væl fyri, um viðrákið tó hevur hæsað av eina løtu.</s>
                            </p>
                            <p>
                                <s>Ratingstovnurin Moody´s gav eisini búskapi og fíggjarstýring okkara gott skotsmál.</s>
                                <s>Tað ber boð um, at útheimurin hevur álit á Føroyum.</s>
                            </p>
                            <p>
                                <s>Men hann øtlar vindin.</s>
                                <s>Tí ræður um at repa seglini og í felag nýta góðan sjómansskap, so vit koma um streingirnar í øllum góðum og í slættari og rúmari sjógv.</s>
                            </p>
                        </div>
                        <pb n="3" />
                        <div>
                            <p>
                                <seg>Harra formaður.</seg>
                            </p>
                            <p>
                                <s>Okkum tørvar grundleggjandi broytingar, ið skapa eitt nýtt og betri skeið í søgu okkara við munandi støðugari búskapargongd.</s>
                            </p>
                            <p>
                                <s>Eftir løgtingsvalið í januar varð valt at skipa aðra samgongu.</s>
                                <s>Ein og hvør samgonga hevur síni mál, sum hon vil fremja, meðan onnur mál verða løgd til viks, tí semja fæst ikki um tey.</s>
                                <s>Tí er neyðugt við nýggjum politiskum samstarvi, soleiðis at átrokandi mál ikki koma at liggja ov leingi óloyst.</s>
                            </p>
                            <p>
                                <s>Vit í landsstýrinum og í samgonguni hava sett okkum fyri at ganga undan í hesum broytingartíðum og taka tær røttu avgerðirnar – ikki bara avgerðir, sum geva úrslit í morgin ella í ovurmorgin, men eisini langt fram í tíðina.</s>
                            </p>
                            <p>
                                <s>Og her er Visjón 2015 týdningarmikil vegvísi, tí í henni hava serfrøðingar, áhugabólkar, vinnulív og fakfeløg sett orð á, hvussu vit kunnu gerast millum fremstu tjóðir.</s>
                            </p>
                            <p>
                                <s>Tað er okkara ábyrgd at fremja visjónina í verki og at tryggja eitt gott lívsgrundarlag hjá okkum, sum búgva her, og teimum, sum vilja koma til Føroya.</s>
                                <s>At tryggja ta liviligu vælferðina.</s>
                            </p>
                            <p>
                                <s>Vit standa við eitt vegamót við stórum avbjóðingum, har tann størsta er at broyta bygnaðin í fiskivinnuni.</s>
                            </p>
                            <p>
                                <s>Samgongan hevur sett sær fyri at fremja eitt siðaskifti í fiskivinnupolitikkinum.</s>
                                <s>Tað verður eitt tað týdningarmesta vinnupolitiska átakið, síðan einahandilin varð avtikin í 1856.</s>
                            </p>
                            <p>
                                <s>Støðan í stórum pørtum av fiskiveiðuflotanum er ring.</s>
                                <s>Fleiri orsøkir eru til tess.</s>
                                <s>Lágir fiskaprísir og óvanliga høgir oljuprísir.</s>
                                <s>Stovnarnir á heimaleiðunum eru niðurfiskaðir, serliga toskastovnurin, ið ongantíð hevur verið so illa fyri.</s>
                                <s>Søla og keyp av fiskiskipum og fiskiloyvum seinastu árini – sonevnda yvirkapitaliseringin – liggur sum steinur oman á byrðu.</s>
                            </p>
                            <p>
                                <s>Landsstýrið hevur eina greiða heildarætlan fyri fiskivinnuna.</s>
                                <s>Vit vilja hava eina burðardygga og dynamiska fiskivinnu, har politiskar forðingar og peningaligur stuðul ikki avskepla marknaðarkreftirnar.</s>
                                <s>Vinnan má tillaga seg, tí tað er ein avgjørd fyritreyt fyri einum sterkum og sjálvberandi búskapi, at høvuðsvinnan klárar seg uttan stuðul úr landskassanum.</s>
                            </p>
                            <p>
                                <s>Fiskivinnan hevur altíð dugað at tillaga seg, og eg havi fult álit á, at hon eisini megnar tað hesa ferð.</s>
                            </p>
                            <p>
                                <s>Í fyrsta lagi skulu fiskastovnarnir endurreisast sum skjótast, so at vit tryggja fiskatilfeingið í framtíðini.</s>
                                <s>Hetta gerst best við at taka lívfrøðiligu tilmælini í fullum álvara.</s>
                                <s>Hetta verður eisini staðfest í uppskotinum, sum landsstýrismaðurin í fiski- og tilfeingismálum fer at leggja fram á hesum fundi.</s>
                            </p>
                            <p>
                                <s>Veiðuorkan kemur í eina nýggja legu, og tað fer sum frá líður at geva størri vinning til manning og skip, og bæði vinnulívið og samfelagið fáa meira burturúr.</s>
                                <s>Tá toskastovnurin er komin fyri seg aftur, kunnu vit helst fiska eini 30.000 tons um árið.</s>
                                <s>Tað er tríggjar ferðir so nógv, sum varð avreitt í 2007.</s>
                                <s>Nógvar hundrað mió. kr. afturat bara í avreiðingarvirði kunnu fáast burturúr, um vit røkja stovnarnar skynsamt.</s>
                            </p>
                            <pb n="4" />
                            <p>
                                <s>Í øðrum lagi er bráðneyðugt, at okkara fiskavørur verða framleiddar í eini burðardyggari og umhvørvisvinarligari vinnu.</s>
                                <s>At fara væl um tilfeingið verður alt meira avgerandi í framtíðini.</s>
                                <s>Tí <pb n="4" /> mugu vit sum skjótast fáa føroyskan fisk góðkendan sum burðardyggan, tí hetta eru krøv, sum longu verða sett fiskaframleiðarum.</s>
                            </p>
                            <p>
                                <s>Í triðja lagi mugu vit endurskoða allar lógir, sum leggja forðingar fyri fiskivinnuna.</s>
                                <s>Skipanin við uppboðssøluni skal eftirmetast.</s>
                                <s>Sama skulu spurningarnir um tilvirking av fiski umborð og avmarkingarnar at landa uttanlands.</s>
                                <s>Vit skulu eggja til, at alt tilfeingið, eisini rogn og livur, kemur til høldar.</s>
                            </p>
                            <p>
                                <s>Skipað verður ein tilfeingisbúð ella ein fiskidagamarknaður, har øll rættindi til tilfeingi hjá landinum skulu handlast frítt, so at øll áhugað hava atgongd til náttúruríkidømið – til fólksins ogn.</s>
                            </p>
                            <p>
                                <s>Hetta er ein kúvending frá fastlæstu støðuni í dag, har øll rættindi eru bundin at útlutaðum loyvum, sum eru galdandi til 1. januar 2018.</s>
                                <s>Ein skipan, sum hevur víst seg at vera meira til gagns fyri tey, sum fara úr vinnuni, enn fyri tey, sum ætla sær inn í hana.</s>
                            </p>
                            <p>
                                <s>Eg vænti, at longu um eini 3-4 ár síggjast úrslitini av siðaskiftinum í fiskivinnupolitikkinum aftur í búskapinum – ella fyrr, um vistfrøði og tilgongd vera okkum til vildar.</s>
                                <s>Tí er tað sera hugaligt, at gróðurkanningarnar eru av teimum heilt frægu, og meira lív er í sjónum.</s>
                            </p>
                            <p>
                                <s>Landsstýrið og samgongan eru sannførd um, at kósin má broytast.</s>
                                <s>Vit eru eisini til reiðar at góðtaka eitt hall á fíggjarlógini fyri at halda virksemi í gongd og leggja upp fyri sveiggjum í búskapinum, meðan fiskivinnan tillagar seg.</s>
                            </p>
                            <p>
                                <s>Landsstýrið fer eisini at leggja seg eftir at gera íløgur á teimum økjum, sum verða meinast rakt, so at stoyturin ikki verður so harður.</s>
                            </p>
                            <p>
                                <s>Vit taka ímóti hesi avbjóðing, sum fer at gera Føroyar til ein miðdepil, ið gevur burðardyggari vinnu og skynsamari viðferð av tilfeinginum størsta gætur.</s>
                            </p>
                        </div>
                        <div>
                            <p>
                                <seg>Harra formaður.</seg>
                            </p>
                            <p>
                                <s>Ongum nýtist at stúra, tí her er arbeiði til allar hendur.</s>
                                <s>Men broytingin í fiskivinnuni kann fara at merkja, at nøkur fólk mugu fara í aðra vinnu, at fólk mugu skifta arbeiði.</s>
                            </p>
                            <p>
                                <s>Kendi skotski uppfinnarin, Graham Bell, segði eina ferð, at tá ein hurð fer í lás, fer onnur upp á bak.</s>
                                <s>Men trupulleikin er, at mangan síggja vit bara ta afturlatnu hurðina og ikki ta opnu.</s>
                                <s>Kring landið eru fólk, sum fara at finna nýggjar møguleikar, ið vit ikki vistu av vóru fyri framman.</s>
                            </p>
                            <p>
                                <s>Okkara vælferðarsamfelag skal leggja upp fyri hesum umskifti.</s>
                                <s>Tí er umráðandi, at arbeiðsmegin hevur fakligan førleika og dagførda vitan.</s>
                                <s>Ófaklærd skulu fáa tilboð um førleikamenning, eina umskúling, har fólk kunnu nema sær útbúgving og fáa skeiðstilboð, so tey kunnu átaka sær nýggjar avbjóðingar.</s>
                            </p>
                            <p>
                                <s>Brúk verður fyri fleiri hondum og góðum høvdum á flestu økjum.</s>
                                <s>Arbeiðsfólk og handverkarar til at smíða íbúðir og hús, víðka infrakervi og skapa virði.</s>
                                <s>Eisini á øðrum økjum er brúk fyri góðum fólki, serliga innan útbúgving, heilsu, røkt og tænastur.</s>
                            </p>
                            <p>
                                <s>Eitt alneyðugt átak var útlendingalógin, sum ger málsviðgerðina smidligari og skjótari fyri arbeiðsmegi úr ES-londum.</s>
                                <s>Útlendingamál og marknaeftirlit verða yvirtikin í valskeiðnum, og vit fara tá at fyrisita útlendingalógina eftir føroyskum fyritreytum.</s>
                            </p>
                            <pb n="5" />
                            <p>
                                <s>Sett er á stovn útlendingastova, ið skal málsviðgera og kunna útlendingar um teirra rættindi og skyldur og geva teimum bestu fyritreytir fyri at trívast í Føroyum.</s>
                            </p>
                            <p>
                                <s>Útlendingar, sum velja at virka og liva her, skulu vera hjartaliga vælkomnir.</s>
                                <s>Vit skulu vera góð og fólkalig við tey, eins og vit eru hvør við annan.</s>
                            </p>
                            <p>
                                <s>At arbeiðsfólk flytur millum lond er ikki nýtt.</s>
                                <s>Tað gera føroyingar eisini.</s>
                                <s>Tí skulu vit ikki seta kikaran fyri blinda eygað, men síggja veruleikan og fáa skipað viðurskifti.</s>
                            </p>
                            <p>
                                <s>Útlendsk arbeiðsmegi, sum kemur til Føroya, skal sjálvandi arbeiða eftir teimum sáttmálum, sum eru á arbeiðsmarknaðinum.</s>
                            </p>
                            <p>
                                <seg>***</seg>
                            </p>
                            <p>
                                <s>Eins og fiskastovnarnir eru eitt tilfeingi, sum krevur skynsama viðferð, so er vitan tað sama – og kanska tað týdningarmesta av øllum.</s>
                            </p>
                            <p>
                                <s>Besta íløga í vitan er útbúgving.</s>
                                <s>Tí skal útbúgvingarøkið av álvara mennast.</s>
                            </p>
                            <p>
                                <s>Tá vit sum foreldur fylgja børnum okkara í skúla fyrsta skúladag, skulu vit kenna okkum trygg.</s>
                                <s>Børnini skulu kenna seg sum miðdepilin í heiminum.</s>
                                <s>Hvørt ár fara umleið 700 børn í fyrsta flokk.</s>
                                <s>Hesi børn mynda okkara framtíð.</s>
                            </p>
                            <p>
                                <s>Tað er í fólkaskúlanum, at grundin verður løgd undir eina seinni útbúgvingarleið.</s>
                                <s>Tí skulu børnini vera í tryggum hondum.</s>
                                <s>Vit hava góðar fólkaskúlalærarar, sum gera eitt gott arbeiði.</s>
                                <s>Og vit vilja gera okkara til, at fólkaskúlin verður eitt enn betri stað – bæði hjá næmingum og lærarum.</s>
                            </p>
                            <p>
                                <s>Lærarar og skúli skulu hava amboð at menna lesiførleikan í skúlanum.</s>
                                <s>Tí verður stovnað nýggj útbúgving fyri lesiráðgevar.</s>
                            </p>
                            <p>
                                <s>Vit fara eisini í næstum at gera afturvendandi kanningar av trivnaði og nøgdsemi hjá næmingum, lærarum og foreldrum.</s>
                            </p>
                            <p>
                                <s>Í vár vóru aftur landsroyndir, sum saman við eftirmetingum eru neyðug amboð til tess at tryggja, at fakliga menningin er á rættari kós.</s>
                            </p>
                            <p>
                                <s>Vit arbeiða miðvíst fyri, at børn okkara koma heim við nútímans føroyskum bókum í skúlataskuni.</s>
                                <s>Dentur skal eisini leggjast á, at tilfarið er í teldutøkum líki og kann brúkast í undirvísingini saman við tíðarhóskandi KT-amboðum.</s>
                            </p>
                            <p>
                                <s>Sernámsfrøðiliga økið skal styrkjast og samskipast.</s>
                            </p>
                            <p>
                                <s>Í dag eru fleiri dag- og skúlatilboð til børn og ung við serligum tørvi, og fleiri nýggir møguleikar til næmingar við atferðar-, tilknýtis- og trivnaðartrupulleikum eru ávegis.</s>
                                <s>Øll hesi tilboð skulu samskipast á einum staði, so foreldur og avvarðandi bara hava eitt stað at venda sær til.</s>
                                <s>Soleiðis fáa vit ein fólkaskúla fyri øll.</s>
                            </p>
                            <p>
                                <s>Grundarlagið undir fólkaskúlanum verður lagt í barnagarðinum.</s>
                                <s>Tí skulu tilboð, ætlanir og mál samskipast frá dagstovni til miðnám.</s>
                            </p>
                            <pb n="6" />
                            <p>
                                <s>Lesiætlanarnevnd er sett at gera felags ætlanir fyri alt landið í øllum lærugreinum, frá dagstovni til miðnámsskúla.</s>
                            </p>
                            <p>
                                <s>Bæði læraraútbúgvingin og námsfrøðiliga útbúgvingin verða nú uppstigaðar til bachelorlestur.</s>
                            </p>
                            <p>
                                <seg>***</seg>
                            </p>
                            <p>
                                <s>Í vár vórðu Fróðskaparsetrið, Læraraskúlin og Sjúkrarøktarfrøðiskúlin lagdir saman.</s>
                            </p>
                            <p>
                                <s>Hetta er fyrsta stigið at samskipa hægri útbúgvingar í ein lærdóms- og granskingarmiðdepil.</s>
                                <s>Ein miðdepil, ið skal tryggja samfelagnum og vinnulívinum viðkomandi útbúgvingar og gransking á hægsta altjóða stigi.</s>
                                <s>Í ár vórðu bodnar nýggjar útbúgvingar í løgfrøði, hav- og jarðfrøði og kunningartøkni.</s>
                            </p>
                            <p>
                                <s>Vit ætla eisini at gera samstarvsavtalur við lærustovnar í útlondum, so at vit fáa møguleika at fáa alskyns útbúgvingar við fjarlestri.</s>
                                <s>Stuðulsskipanin skal broytast, so at tey, ið lesa fjarlestur fulla tíð, eisini fáa lestrarstuðul.</s>
                            </p>
                            <p>
                                <s>Nýggju miðnámsútbúgvingarnar verða eftir ætlan klárar at seta í verk, tá skúlaárið byrjar í 2009.</s>
                            </p>
                            <p>
                                <s>Arbeiðið at endurskoða yrkisútbúgvingarnar er farið í gongd.</s>
                                <s>Málið er, at tær verða góðkendar á sama stigi sum samsvarandi útbúgvingar í grannalondunum.</s>
                                <s>Vit ætla at stovna ein tænastuskúla til matvøru-, kokka- og tænaraútbúgvingar.</s>
                            </p>
                            <p>
                                <s>Tey, sum fara undir útbúgving her heima, skulu kunna halda fram við víðari útbúgvingum, bæði í Norðurlondum og aðrastaðni.</s>
                            </p>
                            <p>
                                <seg>***</seg>
                            </p>
                            <p>
                                <s>Okkum tørvar alsamt meira og nýggjari vitan; tí hevur granskingin so stóran týdning.</s>
                            </p>
                            <p>
                                <s>Málið er, at í 2015 skulu 3% av BTÚ verða nýtt til gransking og nýskapan.</s>
                                <s>Her skal tað almenna ganga á odda, men skulu vit røkka málinum, má vinnan fíggja sín part.</s>
                                <s>Í dag verður minni enn 1 prosent av BTÚ nýtt til gransking, har tað almenna rindar meira enn tríggjar fjórðingar.</s>
                            </p>
                            <p>
                                <s>Vísindaráðið, ið er mannað við landsstýrisfólkum og umboðum úr vísindaumhvørvinum og vinnuni, er valt og fer til verka fyrsta dagin.</s>
                                <s>Vísindaráðið skal seta yvirskipað mál og leiðreglur fyri gransking og geva henni kjølfesti í føroyska samfelagnum.</s>
                            </p>
                            <p>
                                <s>Tríggjar granskingarkjarnar hava í fleiri ár virkað undir Fiski- og tilfeingismálaráðnum.</s>
                                <s>Granskað hevur verið í veiðutøkni, framleiðslutøkni og biotøkni.</s>
                                <s>Peningur er settur av til eina kjarnu afturat, sum skal granska í fiskivinnu og búskapi.</s>
                            </p>
                            <p>
                                <s>Fiskaaling arbeiðir m.a. við verkætlanum at ala toskayngul og við ílegukanningum av toski.</s>
                                <s>Stórir menningarmøguleikar eru í toskaaling, tí føroyskur sjógvur er vælegnaður til hetta endamálið.</s>
                            </p>
                            <p>
                                <s>Gongur eftir ætlan verða vit longu í 2009 partur av granskingarverkætlanini hjá ES, har 380 milliardir krónur verða latnar í stuðli frá 2007 til 2013.</s>
                            </p>
                            <p>
                                <s>Vit skulu verða miðdepilin, sum liggur fremst á teimum granskingarøkjum, vit raðfesta.</s>
                            </p>
                            <pb n="7" />
                            <p>
                                <seg>***</seg>
                            </p>
                            <p>
                                <s>Ein umskipað fiskivinna, betri útbúgvingar og nýggj vitan føra áhaldandi til nýskapan – innovasjón.</s>
                                <s>Fjølbroytnið í vinnulívinum veksur, og tað er gott fyri búskapin.</s>
                            </p>
                            <p>
                                <s>Fíggjarvinnan mennist, og KT-fyritøkur eru nú førar fyri at kappast við útlendskar fyritøkur – bæði her og uttanlands.</s>
                            </p>
                            <p>
                                <s>Alivinnan er komin væl fyri seg aftur og verður óivað eitt sterkt bein afturat í búskapinum.</s>
                            </p>
                            <p>
                                <s>Farið er undir triðja oljuútbjóðingarumfar, og tað tykist, sum stórur áhugi framvegis er.</s>
                                <s>Góðu royndirnar eystan fyri og sunnan fyri markið og methøgi oljuprísurin eru sjálvandi eisini atvoldin til áhugan.</s>
                            </p>
                            <p>
                                <s>Búskapargrunnurin skal setast á stovn.</s>
                                <s>Grunnurin skal nýtast til at leggja serinntøkur til síðis, eitt nú inntøkur frá oljuvinnuni og einskiljingum.</s>
                            </p>
                            <p>
                                <seg>***</seg>
                            </p>
                            <p>
                                <s>Góðir ferðamøguleikar stuðla upp undir og tryggja menning og trivnað í landinum.</s>
                                <s>Tað skal vera lætt, trygt og ódýrt at ferðast ímillum, og vit mugu eisini royna at gera tað lættari og bíligari at sleppa út í heim.</s>
                            </p>
                            <p>
                                <s>Føroyar skulu ikki vera ein útjaðari.</s>
                                <s>Hetta krevur, at vit hava eitt gott samferðslukervi.</s>
                            </p>
                            <p>
                                <s>Í Vágum verða flogvøllurin og terminalurin útbygdir, og skipað verður tollfrí søla.</s>
                                <s>Arbeitt verður við at dagføra flogferðslulógina, so vit kunnu gerast partur av evropeiska flogferðslumarknaðinum.</s>
                                <s>Tað merkir kapping, sum skuldi givið betri tænastu og lægri prísir.</s>
                            </p>
                            <p>
                                <s>Eg haldi, at tilmælið frá tunnilsnevndini er eitt gott støði at brúka, tá arbeiðini at gera Skálafjarðarog Sandoyartunnilin skulu leggjast meira ítøkiliga til rættis.</s>
                                <s>Hesir tunlar verða størstu samferðsluútbyggingar í Føroya søgu.</s>
                                <s>Umráðandi er tí, at vit neyvt stýra bæði fíggjarliga og tøkniliga váðanum.</s>
                            </p>
                            <p>
                                <s>Kunningar- og samskiftistøkni hjá tí almenna og vinnuni er týðandi grundarlag undir nýskapanini og skal vera við til at lyfta landið frá ídnaðarsamfelag til innovatiónssamfelag.</s>
                                <s>Eitt gott talgilt undirstøðukervi er ein fyritreyt fyri vinnumenningini.</s>
                                <s>Fyri at skapa upp aftur betri karmar fyri KT og aðrari samskiftisvinnu verða møguleikarnir kannaðir fyri at skipa eitt alment netfelag, sum umfatar alt samskiftiskervið.</s>
                            </p>
                            <p>
                                <s>Landfrøðiliga liggja vit fjarskotin í Norðuratlantshavi, men í KT eru ongar fjarstøður – har eru vit við einum vælútbúnum fólki og einum góðum undirstøðukervi í miðdeplinum.</s>
                            </p>
                        </div>
                        <div>
                            <p>
                                <seg>Harra formaður.</seg>
                            </p>
                            <p>
                                <s>Vælferðin eyðkennir tað góða samfelagið.</s>
                                <s>Samgongan arbeiðir fyri einum samhaldsføstum samfelag, har hvør einstakur hevur mest møguligt frælsi, og har allir borgarar eru tryggjaðir javngóðar umstøður, uttan mun til sosiala støðu, likamligan ella menningarligan førleika.</s>
                            </p>
                            <pb n="8" />
                            <p>
                                <s>Tá ein ung kvinna – kanska eftir lokna útbúgving – situr uttanlands og umhugsar at flyta heim aftur, skal hon síggja land okkara sum ein miðdepil við góðum og vælvirkandi vælferðartænastum.</s>
                                <s>Vit skulu vera landið, sum tekur vælferðina hjá allari familjuni í álvara.</s>
                            </p>
                            <p>
                                <s>Samgongan hevur longu lagt til brots við greiðum vælferðarpolitiskum raðfestingum í fíggjarlógini fyri 2008.</s>
                            </p>
                            <p>
                                <s>Barsilsfarloyvið er longt við seks vikum – farloyvið hjá pápanum tvær vikur.</s>
                                <s>Og barsilsfarloyvið verður stigvíst økt, so tað verður eitt ár, tá ið hetta samgonguskeiðið er runnið.</s>
                            </p>
                            <p>
                                <s>Sjúkradagpengalógin verður broytt, so at foreldur kunnu halda frí fyrsta sjúkradag hjá børnum sínum uttan mótrokning í lønini.</s>
                                <s>Hetta skulu tey kunna gera tíggju dagar um árið fyri hvørt barn undir 14 ár.</s>
                                <s>Tað eru serliga tímalønt á privata arbeiðsmarknaðinum, ið enn ikki hava henda rætt tryggjaðan.</s>
                            </p>
                            <p>
                                <s>Vælferð er eisini høvið at seta búgv og at flyta úr einum bústaði í annan.</s>
                                <s>Í dag er bústaðarmarknaðurin ov avmarkaður.</s>
                                <s>Møguleikarnir at velja sær best hóskandi bústað eru ov fáir.</s>
                            </p>
                            <p>
                                <s>Tey, sum fyrstu ferð skulu seta búgv, hava ikki nógvar aðrar møguleikar enn at keypa sær sethús ella íbúð fyri milliónaupphæddir.</s>
                                <s>Tað sigur seg sjálvt, at hetta er ógjørligt hjá eitt nú teimum lægstløntu ella hjá einum støkum uppihaldara.</s>
                                <s>Og tað er ein ræðandi tanki hjá ungfólki, sum júst hevur fingið sær útbúgving uttanlands, at fyrsta stigið fyri at flyta heim aftur er at læna einar tvær milliónir til bústað.</s>
                            </p>
                            <p>
                                <s>Her skulu vit duga betur.</s>
                            </p>
                            <p>
                                <s>Alneyðugt er við fleiri bústaðarmøguleikum.</s>
                                <s>Landsstýrið fer tí at fremja bústaðarloysnina í hesi tingsetu.</s>
                            </p>
                            <p>
                                <s>Tey, sum leiga, skulu eisini hava trygg kor.</s>
                                <s>Tí verður nýggj leigulóg løgd fyri tingið í heyst.</s>
                            </p>
                            <p>
                                <s>Framløgd verður eisini nýggj arbeiðsskaðatryggingarlóg, sum veitir munandi betri sømdir at viðurkenna sjúku og mein sum arbeiðsskaða, umframt at betri møguleikar vera fyri endurgjaldi og samsýning.</s>
                            </p>
                            <p>
                                <s>Farið verður undir at byggja upp eina landsfevnandi endurvenjingarskipan.</s>
                            </p>
                            <p>
                                <s>ST-sáttmálin um javnrættindi fyri fólk við breki skal samtykkjast.</s>
                            </p>
                            <p>
                                <s>Her skal vera trygt og gott at gerast gamal.</s>
                                <s>Tey eldru skulu hava møguleika fyri at vera sum longst í egnum heimi.</s>
                                <s>Tí skulu heimabúgvandi fáa neyðuga hjálp og vegleiðing.</s>
                            </p>
                            <p>
                                <s>Stórar útbyggingar eru framdar á eldraøkinum, men tíðin er komin at arbeiða meira miðvíst við at menna innihaldið á stovnum innan eldraøkið.</s>
                            </p>
                            <p>
                                <s>Tað er at gleðast um, at fólk livir longri, og at alsamt fleiri pensjónistar kunnu njóta lívsins heyst.</s>
                                <s>Men samstundis verða tey færri, sum eru í virkisførum aldri.</s>
                            </p>
                            <p>
                                <s>Hetta er ikki nøkur eldrabyrða.</s>
                                <s>Tað orðið havi eg hoyrt, men tað er ikki til í mínum høvdi.</s>
                                <s>Tvørturímóti fáa vit eitt ríkari samfelag fyri øll ættarlið.</s>
                                <s>Avbjóðingin er at tryggja, at nóg mikið av peningi er til pensjónir, eldrarøkt og sjúkrarøkt.</s>
                                <s>Og tað ber væl til.</s>
                            </p>
                            <pb n="9" />
                            <p>
                                <s>Ein langtíðarætlan at endurskipa eftirlønar- og pensjónsøkið er komin væl áleiðis.</s>
                                <s>Landsstýrið ætlar, at ein størri partur av pensjónini skal fíggjast uttan fyri landskassan, har hvør einstakur borgari sparir upp til sína egnu pensjón.</s>
                            </p>
                        </div>
                    </div>
                </div>
                <div type="chapter">
                    <head rend="bold center">Partur II</head>

                </div>
                <pb n="43" />
                <div type="chapter">
                    <head>Partur III</head>
                    <div>
                        <head rend="bold">Løglisti</head>
                    </div>
                </div>
            </div>
        </body>
    </text>
</TEI>