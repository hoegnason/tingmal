<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>FG-001/2024: Ólavsøkufrágreiðing løgmans 2024</title>
      </titleStmt>
      <publicationStmt>
        <publisher>Rani Høgnason Hansen</publisher>
        <idno type="url">https://github.com/hoegnason/tingmal</idno>
        <availability status="free">
          <licence target="https://creativecommons.org/licenses/by/4.0/">This work is licensed under a Creative Commons Attribution 4.0 International License</licence>
          <p>This TEI file is part of the "Tingmál" dataset and is an unofficial publication; it is not affiliated with or endorsed by Løgtingið. You may share and adapt with attribution. Provided "as is," without warranties.</p>
          <p>Original content is used here under §9 (public documents) and §27 (public debate) exceptions of the Faroese Copyright Act.</p>
        </availability>
        <date when="2025-11-10" />
      </publicationStmt>
      <notesStmt>
        <note />
      </notesStmt>
      <sourceDesc>
        <bibl type="parliamentary_document">
          <publisher>Føroya Løgting</publisher>
          <author>
            <persName>Aksel Vilhelmson Johannesen</persName>
            <roleName>løgmaður</roleName>
          </author>
          <ref target="https://www.logting.fo/documents/62213" />
          <note type="source_format">PDF document, machine-readable text</note>
          <date when="2024-07-29">29. juli 2024</date>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p statrt="medium">Manual correction of OCR/extraction errors identified during PDF text extraction.</p>
        </correction>
        <segmentation>
          <p statrt="medium">Questions segmented according to the numbered structure in source document. Background text has been divided into paragraphs and sentences.</p>
        </segmentation>
      </editorialDecl>
    </encodingDesc>
  </teiHeader>
  <text>
    <body>
      <pb n="1" />
      <div type="report">
        <pb n="3" />
        <div type="chapter">
          <head>Partur I</head>
          <div>
            <head rend="bold">Framløga løgmans</head>
            <pb n="5" />
            <div>
              <p>
                <s>Frú forkvinna!</s>
              </p>
              <p>
                <quote>
                  <seg>»<s>Nøkur orð eru myrk og seta dimm spor.</s></seg>
                  <s>Onnur eru ljós og kasta ongan skugga.</s>
                  <seg>Eg vóni teimum góðan túr og blomstrandi avkom«</seg>
                </quote>
                <lb />
                <s>Hesa yrkingina eftir Róa Patursson við lagi eftir Bjarna Restorff, sála, hoyrdu vit stóra ólavsøkukórið syngja her á Tinghúsvøllinum fyri løtu síðan.</s>
              </p>
              <p>
                <s>Og ólavsøkukórið er í grundini ein áhugaverd mekanisma.</s>
                <s>Sangarar savnast úr øllum landinum við ymsum røddum og førleikum.</s>
                <s>Men tey sameinast í sanginum.</s>
              </p>
              <p>
                <s>Eingin kann einsamallur taka sær æruna av úrslitinum.</s>
                <s>Eingin hoyrist burturúr – og tí hoyrast øll.</s>
              </p>
              <p>
                <s>Hóast tey fyri vist eru ósamd um nógv uttan fyri sangin, so gera øll kortini sítt til at fáa breiða samstarvið at rigga.</s>
              </p>
              <p>
                <s>Onkuntíð havi eg samanborið sangin her uttanfyri – við politikkin her innanfyri.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Stundum verður sagt, at í Føroyum eru vit bara samd um at vera ósamd – og mangan eru vit eisini rúkandi ósamd.</s>
                <s>Tað hava vit bæði rætt og pláss til.</s>
              </p>
              <p>
                <s>Úteftir kann tað helst tykjast, sum vit eru longri frá hvør øðrum, enn vit veruliga eru.</s>
                <s>Tí heldur enn at leggja dent á stóru linjurnar, vit eru samd um, leggja vit dent á smálutirnar, vit eru ósamd um.</s>
                <s>Tí tað fær rúmd í miðlunum.</s>
                <s>Tí tað gagnar politiskt.</s>
                <s>Tí tað profilerar.</s>
              </p>
              <p>
                <s>Hetta hevur leingi verið galdandi – og eg skal heldur ikki siga meg frían fyri tað.</s>
              </p>
              <p>
                <s>Men – fyri at nýta myndina hjá Róa Paturssyni – so setur hetta dimm spor á politikkin.</s>
              </p>
              <p>
                <s>Tíbetur hoyrast nú nýggir tónar.</s>
                <s>Hetta seinasta árið hava vit fingið nógvar breiðar semjur.</s>
                <s>Hesum eiga allir flokkar æruna av.</s>
              </p>
              <pb n="6" />
              <p>
                <s>Eg kann nevna semjur um burðardygga ferðavinnu, tøkugjøld í alivinnuni, trygdarpolitikk, arktiskan politikk, broytingar í barsilsskipanini og at skerja ríkisveitingina.</s>
                <s>Vit vóru á einum máli um at yvirtaka farsóttarøkið, vitaverkið og sjórættin.</s>
              </p>
              <p>
                <s>Tað gleðir meg.</s>
                <s>Tí tíðirnar krevja, at vit leggja okkum nógv meira eftir breiðum semjum.</s>
                <s>At vit skapa støðufesti og tryggleika.</s>
                <s>At vit gera avtalur, sum vara.</s>
              </p>
            </div>
            <div>
              <p>
                <s>Tí frú forkvinna!</s>
              </p>
              <p>
                <s>Í mong ár hevur okkara partur av heiminum verið støðufastur – við fáum vandum.</s>
                <s>Men nú síggja vit broytingarnar.</s>
                <s>Vit síggja álvaran.</s>
                <s>Vit síggja lond, sum klovna.</s>
                <s>Sum snara móti ekstremismu bæði vinstrumegin og høgrumegin.</s>
              </p>
              <p>
                <s>Tað má ikki henda her.</s>
                <s>Okkum tørvar støðufesti.</s>
                <s>Vit mugu tí finna ein nógv týðiligari felags grundtóna, sum heldur fram í tíðina.</s>
              </p>
              <p>
                <s>Vit bjóða tí øllum flokkum til borðið.</s>
                <s>Vit eru til reiðar at førka okkum.</s>
                <s>Hóast ósemjurnar mangan hava verið stórar, krevur tíðin, at gjáirnar smalka aftur.</s>
                <s>Og hóast vit hvørki kunnu ella skulu semjast um alt, so mugu vit semjast um sumt.</s>
              </p>
              <p>
                <s>Tíðin er farin frá blokkpolitikki, tí summi mál eru ov stór til flokspolitiska togtogan.</s>
                <s>Ov breið til einstaklingaprofilering.</s>
                <s>Vit mugu vera meiri sum ólavsøkukórið, ið stendur sum ein, tá ið um ræður.</s>
                <s>Fleirraddað, men samfelt.</s>
              </p>
              <p>
                <s>Tað krevur nakað av okkum øllum.</s>
                <s>Men eg eri bjartskygdur um, at vit fara at finna fleiri breiðar semjur.</s>
              </p>
              <p>
                <s>Eitt nú um: langtíðarhaldførið, bústaðarmarknaðin, uttanríkispolitiska virkisførið, útlendingaøkið og hvussu vit knýta Suðuroynna upp í restina av landinum.</s>
              </p>
              <p>
                <s>Tað týdningarmesta eru breiðar semjur um langtíðarhaldførið og vælferðina hjá børnunum.</s>
              </p>
              <p>
                <s>Hóast búskapurin hevur tað gott, og Føroyar ikki eru serliga skuldarbundnar, er landskassin ikki langtíðarhaldførur.</s>
                <s>Tað er álvarsamt.</s>
              </p>
              <p>
                <s>Ein orsøk er, at tað lutfalsliga verða færri, sum arbeiða – og fleiri, sum ikki arbeiða.</s>
              </p>
              <pb n="7" />
              <p>
                <s>Tíbetur liva vit longur.</s>
                <s>Men tíverri fáa vit færri børn.</s>
              </p>
              <p>
                <s>Samfelagið má laga seg eftir broyttu fortreytunum.</s>
                <s>Men tað hava vit – skiftandi landsstýri seinnu árini – gjørt ov lítið við.</s>
              </p>
              <p>
                <s>At tryggja langtíðarhaldførið krevur langtíðarloysnir.</s>
                <s>Langtíðarloysnir krevja langtíðarsemjur.</s>
                <s>Tí mugu allir flokkar loysa hesa avbjóðing í felag.</s>
                <s>Og vit mugu gera tað nú.</s>
              </p>
              <p>
                <s>Saman við landsstýriskvinnuni í fíggjarmálum havi eg kallað allar flokkar inn eftir ólavsøku.</s>
                <s>Vit mugu gera skipanir, sum draga – og gera Føroyar kappingarførar um fólkið.</s>
                <s>Vit mugu finna semju um eitt fíggjarpolitiskt regluverk, sum avmarkar, hvussu nógvar pengar vit politikarar kunnu brúka, og tryggjar, at alt, vit gera, er fíggjað.</s>
                <s>Vit mugu reka almenna geiran bíligari og munabetur.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>Á middegi í gjár var Trappan í Vágsbotni full av syngjandi børnum.</s>
                <s>Tá høvdu okkara smæstu sína egnu ólavsøkusangløtu.</s>
              </p>
              <p>
                <s>Tað var ein lívsjáttandi løta.</s>
                <s>So látandi løtt.</s>
              </p>
              <p>
                <s>Men byrðan, sum hesi smáu snýðini hava í væntu, verður tung, um vit lata standa til.</s>
              </p>
              <p>
                <s>Tí tá ið vit tosa um haldførið, ja, so tosa vit júst um børnini.</s>
                <s>Vit tosa um tíðina, tá ið vit sleppa, og tey taka við.</s>
                <s>Og tað er eisini fyri børnini, at vit mugu hyggja at pensjónsaldrinum.</s>
              </p>
              <p>
                <s>Tey, sum eru ella skjótt verða pensjónistar, fara ikki at merkja broytingarnar.</s>
                <s>Tað snýr seg einans um okkum, sum enn hava fleiri ár eftir á arbeiðsmarknaðinum.</s>
              </p>
              <p>
                <s>Eru vit ikki øll samd um, at tey, sum orka, skulu kunna arbeiða longur?</s>
                <s>Og at tey, sum ikki orka, skulu kunna takka fyri seg?</s>
              </p>
              <p>
                <s>Vit eru jú samd um grundtónarnar.</s>
              </p>
              <p>
                <s>Øðrumegin skulu vit tryggja skjótt vaksandi eldra ættarliðinum góð livikor.</s>
                <s>Samstundis skulu vit tryggja yngra ættarliðið.</s>
              </p>
              <pb n="8" />
              <p>
                <s>Í vár atkvøddi Tingið fyri at avtaka marglætispensjónina hjá løgtingsfólki, so okkara pensjónsaldur nú er tann sami sum hjá øllum øðrum.</s>
                <s>Eisini verða nýggir aðalstjórar settir eftir nýggjum treytum og hava nú somu pensjónsviðurskifti og sama pensjónsaldur sum øll onnur.</s>
              </p>
              <p>
                <s>Og nú mugu vit so halda fram við arbeiðinum.</s>
                <s>Allir flokkar á Løgtingið eru bodnir við, so vit kunnu finna varandi loysnir.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>Í kvøld savnast stórur partur av føroyingum til midnáttarsangin – har ólavsøkukórið júst hevur sungið.</s>
              </p>
              <p>
                <s>Og um vit í kvøld royndu at finna semjur millum allar syngjandi føroyingarnar á Vaglinum, so vænti eg, at tað hevði eydnast.</s>
              </p>
              <p>
                <s>Tí tá ið vit tosa um haldføri, snýr tað seg fyrst og fremst um menniskju.</s>
              </p>
              <p>
                <s>Eru vit ikki øll samd um, at hjálp skal veitast teimum, ið tørva?</s>
                <s>At sjúk skulu fáa viðgerð?</s>
                <s>At her skal vera gott og trygt hjá børnum?</s>
                <s>Og at øll skulu hava tak yvir høvdið?</s>
              </p>
              <p>
                <s>Eru vit ikki øll samd um, at politiska skipanin í stórum og smáum skal lætta um gerandisdagin?</s>
              </p>
              <p>
                <s>Vit vita jú, at gerandisdagurin hevur verið trýstur.</s>
              </p>
              <p>
                <s>Tí hava vit umskipað skattin, so lág- og miðallønt rinda minni av síðst vunnu krónu.</s>
              </p>
              <p>
                <s>Vit hava latið helvtina av skattalættanum – restin kemur komandi ár.</s>
                <s>Tey flestu fara tá at rinda millum 7.000 og 13.000 kr. minni í landsskatti árliga samanborið við í fjør.</s>
              </p>
              <p>
                <s>Hetta lættir um gerandisdagin.</s>
              </p>
              <p>
                <s>Og lágløntu starvsfólkini á eldra-, dagstovna- og almannaøkinum hava fingið eitt søguligt lønarlyft – eins og verkafólk á privata arbeiðsmarknaðinum.</s>
              </p>
              <p>
                <s>Hetta lættir um gerandisdagin.</s>
              </p>
              <pb n="9" />
              <p>
                <s>Í breiðari semju hevur løgtingið hækkað útgjaldið í barsilsskipanini til 30.000 krónur.</s>
                <s>Barsilspeningurin kemur nú á kontu fyri mánaðarskifti.</s>
                <s>Í heyst fáa foreldur størri frælsi at býta barsilstíðina, og foreldur, sum fáa ov tíðliga fødd børn, tvíburar ella fleirburar fáa longri barnsburðarfarloyvi.</s>
                <s>Ætlanin er eisini at tryggja eitt minstaútgjald úr skipanini.</s>
              </p>
              <p>
                <s>Hetta lættir um gerandisdagin.</s>
              </p>
              <p>
                <s>Nógv smærri mál eru eisini framd.</s>
                <s>Pantskipanin til fløskur kemur loksins.</s>
                <s>Vit fáa príseftirlit.</s>
                <s>Vit fáa nú bíleggingarskipan til øll strandfararskip.</s>
                <s>Automat til heilivág er sett upp.</s>
                <s>Og apotek letur upp í Vágum.</s>
              </p>
              <p>
                <s>Hetta lættir um gerandisdagin.</s>
              </p>
              <p>
                <s>Landsstýrið arbeiðir eisini við at finna fígging, so vit kunnu lækka ella strika mvg á til dømis breyði, mjólk, frukt og grønmeti.</s>
              </p>
              <p>
                <s>Hetta fer at lætta um gerandisdagin.</s>
              </p>
              <p>
                <s>Saman við pørtunum á arbeiðsmarknaðinum hevur landsstýrið arbeitt við at stytta arbeiðsvikuna.</s>
                <s>Órógv á arbeiðsmarknaðinum hevur ávirkað arbeiðið, men vit halda nú fram.</s>
              </p>
              <p>
                <s>Eisini hetta fer at lætta um gerandisdagin.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>Hjá summum eru tað viðurskifti, ið vit onnur taka fyri givið, ið tyngja gerandisdagin mest – tí tey stríðast við brek ella sjúku.</s>
                <s>Tíbetur er full semja millum føroyingar: at hesi skulu hava hjálp.</s>
              </p>
              <p>
                <s>Og nógvir ljósir tónar eru.</s>
                <s>Til dømis fáa foreldur at børnum við menningartarni og likamligum breki námsfrøðiliga ráðgeving.</s>
                <s>Børn við breki fara nú at rúmast í fosturforeldraskipanini.</s>
                <s>Og Barnahúsið – fyri børn, ið hava verið fyri kynsligum ágangi og harðskapi – hevur fingið betri umstøður.</s>
              </p>
              <pb n="10" />
              <p>
                <s>Og hjá teimum sjúku verður lættari at fáa hjálp, nú vit fáa fleiri læknar.</s>
                <s>Kommunulæknaviðtalurnar eru øktar úr 34 upp í 37.</s>
                <s>Talið á útbúgvingarlæknum setur met í ár, og nýggja serlæknaætlanin fer at skapa munandi betri starvsmøguleikar.</s>
              </p>
              <p>
                <s>Gongd er eisini á krabbameinsætlanini.</s>
                <s>Arbeiðið við screeningseind og ávísingar- og útgreiningarskipan er byrjað, og serlæknar eru settir á palliativa økið.</s>
                <s>Næsta stigið verður tarmscreening í Føroyum.</s>
              </p>
              <p>
                <s>Og øll skulu fáa eins góða atgongd til viðgerð.</s>
                <s>Tí arbeiða vit við at flyta heilsutænastur út til nærumhvørvini.</s>
                <s>Tí hava vit styrkt læknavaktina, so sálarliga sjúk fáa somu bráðneyðugu hjálp sum likamliga sjúk.</s>
                <s>Og tí var breið semja um at veita dialysu á Suðuroyar sjúkrahúsi.</s>
              </p>
              <p>
                <s>Landssjúkrahúsið verður skipað sum universitetssjúkrahús.</s>
                <s>Fyri sjúklingin merkir tað betri viðgerð, tí vitanin verður størri – eitt nú um serføroyskar sjúkur.</s>
                <s>Og fyri heilsuverkið merkir tað betri umstøður at granska og útbúgva heilsustarvsfólk.</s>
                <s>Hetta fer at økja um áhugan hjá heilsustarvsfólki at starvast her.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>Vit búgva ikki í Føroyum orsakað av veðrinum.</s>
                <s>Vit búgva her, tí tað er trygt.</s>
                <s>Tí samanhangsmegin er stór.</s>
                <s>Tí hetta er heimsins besta stað hjá børnum.</s>
                <s>Góðar skipanir til børn kunnu eisini eggja fólki til at koma heim aftur – og bøta um haldførið.</s>
              </p>
              <p>
                <s>Tí er avgerandi, at vit halda fast um tryggleikan, trivnaðin og sterka tilknýtið.</s>
              </p>
              <p>
                <s>Dagstovna- og skúlaøkið verða raðfest.</s>
                <s>Dagstovnalógin skal endurskoðast, og tilmælini um at broyta fólkaskúlalógina verða nú sett í gildi.</s>
                <s>Frá komandi skúlaári verða í mesta lagi 22 næmingar í 1. flokki.</s>
                <s>Vit arbeiða við tvílæraraskipan, at fækka undirvísingartímarnar og broyta tíma- og lærugreinabýti.</s>
                <s>Væntandi verður tað lagt fyri tingið í komandi tingsetu.</s>
              </p>
              <p>
                <s>Og tað verður eitt stórt framstig, um vit fáa fartelefonirnar úr fólkaskúlunum.</s>
                <s>Hóast skíggjar eru hentir, er tað væl prógvað, at teir minka um evnini at hugsavna seg, tilknýtið til onnur og sálarheilsuna.</s>
                <s>Alt tað, sum vit vilja menna í skúlanum.</s>
              </p>
              <p>
                <s>Øll skúlastýri orða í løtuni reglur um telefonnýtslu í skúlanum.</s>
              </p>
              <pb n="11" />
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>“Summi orð eru ljós og kasta ongan skugga.</s>
                <s>Eg vóni teimum góðan túr og blomstrandi avkom” sang ólavsøkukórið fyri løtu síðani.</s>
              </p>
              <p>
                <s>Fyri flestu okkara er orðið “heim” eitt slíkt ljóst orð við blomstrandi avkomi.</s>
              </p>
              <p>
                <s>Men ikki fyri øll.</s>
                <s>Tí okkum manglar bústaðir.</s>
              </p>
              <p>
                <s>Tí endurskoðar landsstýrið bústaðarpolitikk landsins, so vit kunnu økja um útboðið av bústøðum, samstundis sum vit tryggja sosialt rættvísi á bústaðarmarknaðinum.</s>
              </p>
              <p>
                <s>Tilflytingin seinastu árini hevur verið stór.</s>
                <s>Bústaðarmynstrið er eisini broytt, og meiri enn fjórði hvør føroyingur býr nú einsamallur.</s>
                <s>Tí tørvar okkum lutfalsliga fleiri bústaðir fyri at nøkta tørvin.</s>
                <s>Fáa fólk einki at búgva í, kunnu tey ikki velja Føroyar.</s>
              </p>
              <p>
                <s>Tí varð lógin um Húsalángrunnin broytt í vár.</s>
                <s>Nú kunnu kommunur stovna almannagagnlig bústaðarfeløg saman við Bústøðum.</s>
                <s>Endamálið er at byggja gott og bíligt.</s>
                <s>Endamálið er ikki at fáa stórt avkast.</s>
              </p>
              <p>
                <s>Vit hava seinastu árini sæð, at hús og íbúðir verða keypt at leiga út til ferðafólk.</s>
                <s>Hetta ger tað truplari hjá familjum at finna eitt heim.</s>
                <s>Tí fer Landsstýrið at leggja tvey lógaruppskot fyri Løgtingið í heyst.</s>
              </p>
              <p>
                <s>Annað uppskotið loyvir kommunum at taka gjald fyri tænastuveitingar til tóm hús, frá húsaeigarum, sum ikki búgva í kommununi.</s>
                <s>Hitt uppskotið loyvir kommunum at áleggja bústaðarskyldu á nýggjar útstykkingar.</s>
              </p>
              <p>
                <s>Og hjá teimum, sum hava serligan tørv, er hend ein rúgva.</s>
              </p>
              <p>
                <s>Á Argjum flyta fólk við menningartarni inn í nýggjar íbúðir fyrsta dagin.</s>
                <s>Heim, umlætting og frítíðartilboð til børn og ung við autismu er eisini liðugt – og tey eru flutt inn.</s>
                <s>Í Havn eru fólk við menningartarni og fólk við sálarligum avbjóðingum flutt inn í nýggjar íbúðir.</s>
                <s>Í løtuni eru tvær nýggjar byggiverkætlanir í gongd.</s>
                <s>Onnur í Havn til vaksin við autismu, hin í Vágum til fólk við sálarligum og sosialum avbjóðingum.</s>
              </p>
              <pb n="12" />
              <p>
                <s>Hjá hesum gott 80 fólkunum, sum nú fáa egið heim – og hjá foreldrunum, sum loksins kunnu sleppa endanum – merkir hetta ófatiliga nógv.</s>
              </p>
              <p>
                <s>Kortini veit eg, at bíðilistarnir framvegis eru langir.</s>
                <s>Tí mugu allir flokkar semjast um eina langtíðarætlan um at keypa grundstykki og byggja vardar bústaðir og verkstøð.</s>
                <s>Ætlanin er at byggja 10–12 nýggjar stovnar kring landið næstu 10 árini.</s>
              </p>
              <p>
                <s>Men ein nøktandi bústaðarpolitikkur snýr seg eisini um at tryggja bústaðir kring alt landið.</s>
                <s>Og tað er sigandi, at einki sethús er í gerð í Suðuroynni.</s>
              </p>
              <p>
                <s>Hóast fólkatalið veksur í Føroyum, minkar tað í Suðuroynni.</s>
                <s>Miðalinntøkan er lægst í Suðuroynni – og arbeiðsloysið størst.</s>
                <s>Fyri at venda gongdini mugu vit knýta Suðuroynna í meginøkið.</s>
              </p>
              <p>
                <s>Eg havi góðar vónir um breiða semju, tá ið vit leggja uppskot um fast samband millum Suðuroynna og Sandoynna fyri Tingið í heyst.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>Ímillum fólkini á Vaglinum í kvøld verða helst fleiri, sum ikki duga at syngja okkara kendu slagarar.</s>
                <s>Sum ikki kenna løgini.</s>
                <s>Sum ikki skilja tekstin.</s>
              </p>
              <p>
                <s>Tað merkist í gerandisdegnum, at vit ikki longur eru eitt eintáttað land.</s>
                <s>Í Føroyum búgva nú fólk úr 134 ymsum londum.</s>
                <s>Fólkini, sum ikki eru úr Norðurlondum, eru nú um 2000.</s>
              </p>
              <p>
                <s>Javnan taka truplar støður seg upp, tá ið mentanarmunirnir eru stórir, tá ið útlendingar einki tilknýti hava til land og fólk – og vantandi málsligir førleikar gera samskiftið trupult.</s>
              </p>
              <p>
                <s>Okkara viðbrekna samfelag má ikki skeiklast, men vit eru nú á markinum til, hvat vit kunnu lofta.</s>
                <s>Tí mugu vit tátta í.</s>
                <s>Stóra tilflytingin seinastu árini tyngir okkara skipanir – serliga dagstovnar og skúlar.</s>
              </p>
              <p>
                <s>Eg veit, at hetta kann elva til ótryggleika millum føroyingar.</s>
                <s>Tilflytingin má tí stýrast neyvt.</s>
                <s>Vit síggja jú avleiðingarnar av miseydnaðari integratión nógvastaðni í Evropa.</s>
              </p>
              <pb n="13" />
              <p>
                <s>Tey, sum koma higar at arbeiða, nøkta ein stóran tørv.</s>
                <s>Vit skulu taka okkum væl av teimum og tryggja teimum góðar arbeiðs- og liviumstøður.</s>
              </p>
              <p>
                <s>Men vit kunnu ikki taka ímóti fleiri, enn vit megna at integrera.</s>
              </p>
              <p>
                <s>Vit skulu hava skipanir, sum tryggja vinnuni atgongd til neyðuga arbeiðsmegi.</s>
                <s>Men sum politikarar mugu vit sanniliga eisini taka atlit til samanhangsmegina í samfelagnum.</s>
                <s>Gera vit ikki tað, missa vit meira fyri minni.</s>
              </p>
              <p>
                <s>Serliga arbeiðsloyvini ígjøgnum fast-track fingu útlendingarnar at verða munandi fleiri.</s>
                <s>Men kravið um, at tey, ið vilja hava familju sína higar, sjálv skulu megna at forsyrgja henni, fer væntandi at tálma tilflytingini.</s>
              </p>
              <p>
                <s>Vit eru farin at dagføra útlendingalógina, sum er meiri enn 20 ára gomul.</s>
              </p>
              <p>
                <s>Og integratiónslógin er um at vera klár.</s>
                <s>Endamálið er at fáa fólk væl inn í føroyska samfelagið bæði málsliga og mentanarliga.</s>
                <s>Tey skulu vita, hvørji rættindi tey hava, og hvat vit vænta av teimum.</s>
              </p>
              <p>
                <s>Útlendingar skulu vera vælkomnir.</s>
                <s>Men tað mugu ikki koma fleiri, enn vit megna at integrera.</s>
                <s>Vit mugu finna loysnir, so vit kunnu liva saman í samljóði og tryggleika.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>Eg havi hug at venda aftur til sangløtuna á Trappuni í gjár, tá ið kláru barnarøddirnar úr øllum landinum sungu so hugagóðar.</s>
                <s>Um trygga barnalívið í Føroyum og vøkru náttúruna.</s>
                <s>Um blómur, djór, haga og sjógv.</s>
              </p>
              <p>
                <s>Um alt, tey líta okkum til at ansa væl eftir, til tey gerast vaksin.</s>
              </p>
              <p>
                <s>Seinastu tíðina er søguliga nógv hent á náttúru- og umhvørvisøkinum fyri at tryggja eftirkomarunum reinari náttúru, betri umhvørvi og minni útlát.</s>
              </p>
              <p>
                <s>Í fjør samtyktu vit eina náttúruverndarlóg við breiðum meiriluta.</s>
                <s>Fyrsta stigið var at verja Melina og bakkan oman fyri Lónna í Saksun.</s>
                <s>Eisini skipa vit eina náttúruskráseting og fáa yvirlit yvir ta stóru náttúruvitan, sum er í landinum.</s>
              </p>
              <pb n="14" />
              <p>
                <s>Burturkastið er eisini tilfeingi, ið vit kunnu nýta aftur, tí skulu vit skilja meira við hús – og í vinnuni.</s>
                <s>Vit mugu flyta okkum frá “keyp-og-blaka-burtur” til endurnýtslu.</s>
              </p>
              <p>
                <s>Á orku- og veðurlagsøkinum eru 18 av teimum 25 átøkunum, sum løgtingið hevur samtykt, sett í verk.</s>
                <s>Úr rúgvuni kunnu nevnast ein orkuráðgeving, at nýggir bygningar ikki skulu hava oljufýring, stuðul til at endurvinna oljufýringar, reglur um fjarhita og útbyggingarætlan fyri varandi orku.</s>
              </p>
              <p>
                <s>Og SEV skal nú áseta ymiskar tímaprísir – og soleiðis eggja okkum til at brúka streym, tá ið nógv grøn orka er tøk.</s>
              </p>
              <p>
                <s>Við eini løgtingslóg vilja vit binda okkum til at minka munandi um útlátið og at fylgja altjóða samtyktum.</s>
              </p>
              <p>
                <s>Eins og við haldførinum snúgva veðurlagsbroytingarnar seg ikki um okkum, sum í dag eru tilkomin, men um børnini.</s>
                <s>Um tað, vit lata teimum, tá ið tey taka við.</s>
                <s>Tað er átrokandi, og vit mugu seta høg krøv.</s>
                <s>Tað skylda vit syngjandi børnunum á Trappuni.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Og frú forkvinna!</s>
              </p>
              <p>
                <s>Vit skulu duga betur at brúka náttúruna á burðardyggan hátt.</s>
                <s>At gerast meira sjálvbjargin við matvørum og minni bundin at tí, vit flyta inn.</s>
              </p>
              <p>
                <s>Eisini her vænti eg, at vit kunnu semjast: latið okkum gagnnýta náttúruna og tað, hon kann geva.</s>
                <s>Latið okkum økja um útboðið av føroyskum matvørum og eggja føroyingum til at eta stuttflutt.</s>
              </p>
              <p>
                <s>Vit arbeiða við eini heildarætlan, ið skal menna matvørur og nýggjar matvinnur í Føroyum.</s>
                <s>Málið er at framleiða fleiri landbúnaðarvørur, økja um lønsemið og mótstøðuførið í vinnuni og fáa skynsamari lendisbrúk.</s>
              </p>
              <p>
                <s>Flyta vit okkum á sjógvin, skulu vit eisini hava skynsaman fiskiskap.</s>
                <s>Vit mugu finna breiðar, burðardyggar og varandi semjur tvørtur um landamørk.</s>
              </p>
              <p>
                <s>Og tað var bæði ábyrgdarfult og burðardygt, at Føroyar, Noreg og Bretland loksins skrivaðu undir semju um makrelin.</s>
                <s>Seinastu árini hava vit fiskað væl oman fyri tað, sum stovnurin ber.</s>
              </p>
              <pb n="15" />
              <p>
                <s>Við semjuni sleppa vit at fiska í norskum og bretskum sjógvi.</s>
                <s>Hetta loyvir okkum at fiska, tá ið virðið er sum mest.</s>
              </p>
              <p>
                <s>Makrelsemjan birtir vón um, at vit eisini semjast um svartkjaft og norðhavssild.</s>
              </p>
              <p>
                <s>Og vit mugu verja botnfiskastovnin.</s>
                <s>Tíverri hava stovnarnir verið illa fyri í mong ár.</s>
                <s>Tí varð veiðutrýstið tillagað, so fiskiskapurin hjá heimaflotanum verður burðardyggari.</s>
                <s>Tað er tó ein glotti, at gróðurin á landgrunninum í ár er metgóður.</s>
              </p>
              <p>
                <s>Eisini í alivinnuni mugu vit áhaldandi tryggja burðardygd, tí náttúran jú er grundarlagið undir øllum.</s>
              </p>
              <p>
                <s>Tá ið ILA herfyri varð staðfest á Vágsfirði, fingu vit eina áminning um, at vit altíð mugu vera á varðhaldi.</s>
                <s>Hendingin prógvaði kortini, at yvirvøkan og tilbúgvingin riggaðu, sum tær skuldu.</s>
              </p>
              <p>
                <s>Náttúrufortreytirnar eru framúr í Føroyum, og vinnan hevur verið sera dugnalig.</s>
              </p>
              <p>
                <s>Í mong ár hava yvirskotini verið sera stór.</s>
                <s>Tí er rímiligt, at vinnan rindar meiri til vælferðina.</s>
                <s>Fyrr í ár gjørdu samgonguflokkarnir og Sambandsflokkurin eina søguliga langtíðarsemju um tøkugjald og serskatt í alivinnuni.</s>
              </p>
              <p>
                <s>Nú kennir vinnan fortreytirnar nógv ár fram og kann leggja virksemið til rættis.</s>
              </p>
              <p>
                <s>Eisini ferðavinnan kann nú í nógv størri mun leggja virkemið til rættis, tí vit loksins fingu breiða semju um burðardygga ferðavinnu og atgongd til náttúruna.</s>
              </p>
              <p>
                <s>Skipanin skal nú roynast í verki.</s>
                <s>Og hóast ósemjur kunnu stinga seg upp, er nú ein lógarkarmur at virka, samstarva og loysa ósemjurnar eftir.</s>
              </p>
              <p>
                <s>Lógin tryggjar okkum, sum búgva her, rætt til frítt at ferðast í náttúruni undir ábyrgd.</s>
                <s>Samstundis tryggjar hon, at ferðavinnan kann skipast lokalt.</s>
              </p>
              <p>
                <s>Gongd í náttúruni og ferðsla til bygdir skal skipast væl, og vit skulu marknaðarføra Føroyar til ferðafólk, sum virða umhvørvi, náttúru og fólk.</s>
              </p>
              <p>
                <s>Komandi tíðina skulu kommunurnar stuðlast í at gera ferðavinnuætlanir og góða kunning til ferðafólk.</s>
                <s>Tey mugu skilja, hvørjar treytir vit seta, og hvat vit vænta av teimum.</s>
              </p>
              <pb n="16" />
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>Eins og einum kóri tørvar ymsar røddir, tørvar vinnulívinum ymsar førleikar.</s>
                <s>Skulu vit tryggja vinnuni skikkaða arbeiðsmegi – og halda ungdóminum í landinum – er avgerandi, at vit hava breitt útboð av útbúgvingum.</s>
              </p>
              <p>
                <s>Tørvurin á handverkarum er framvegis stórur, men eg fegnist um, at seinastu fimm árini eru knapt fýrahundrað nýggir lærlingasáttmálar undirskrivaðir árliga.</s>
                <s>Ætlanin er at endurskoða og menna handaligu útbúgvingarnar saman við pørtunum á arbeiðsmarknaðinum.</s>
              </p>
              <p>
                <s>Eisini Fróðskaparsetrið fer komandi árini at fáa í lag betri samband við arbeiðsmarknaðin.</s>
                <s>Størri smidleiki skal valda millum hægru útbúgvingarnar – og føroyska universitetssjúkrahúsið fer at styrkja samstarvið millum Setrið og Sjúkrahúsverkið.</s>
              </p>
              <p>
                <s>Og Setrið fær betri hølir.</s>
                <s>Verklagslóg um at høvuðsumvæla og umbyggja skúlabygningarnar á Frælsinum er samtykt, og projekteringin av Kampus er byrjað.</s>
              </p>
              <p>
                <s>Eisini nýggi Húsarhaldsskúlin í Klaksvík verður ætlandi liðugur seint í ár.</s>
                <s>Á Miðnámi á Kambsdali verður stóra tilbyggingin liðug komandi ár.</s>
                <s>Og á Rásini í Saltangará var reisigildi herfyri.</s>
              </p>
              <p>
                <s>Framvegis er tó stórur tørvur á útbúnum fólki á vælferðarøkinum.</s>
                <s>Tí er ætlanin, at tey, sum lesa á Heilsuskúlanum, skulu fáa løn undir útbúgving.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <seg>»Tey orðini, sum leitaðu eftir nýggjum landi <lb /> vendu sær í flognum og komu aftur <lb /> sum rovfuglar við sterkum klóm <lb /> og fremmandum eygum«<lb /></seg>
                <note>
                  <s>Tey orðini, sum leitaðu eftir nýggjum landi vendu sær í flognum og komu aftur sum rovfuglar við sterkum klóm og fremmandum eygum.</s>
                </note>
              </p>
              <p>
                <s>Hesar reglurnar í yrkingini “Orðini” eftir Róa Patursson eru ein góð lýsing.</s>
                <s>Tá ið vit senda orð út at leita eftir nýggjum landi, men tey koma aftur sum rovfuglar.</s>
                <s>Tá ið tað, vit vilja siga, umskapast, <pb n="17" /> so mótparturin hoyrir okkurt annað.</s>
                <s>Tá ið orðini ala fram sterkar kløur og fremmand eygu – heldur enn blomstrandi avkom.</s>
              </p>
              <p>
                <s>Vit síggja nú, hvussu orð verða send út fyri at skapa ótta og ósamljóð.</s>
                <s>Hvussu fólk lata orðini týggja sær sum rovfuglar, ið eggja til stríð.</s>
              </p>
              <p>
                <s>Vit síggja tað um allan heim.</s>
                <s>Vit sóu hetta í valstríðnum í Evropa, og vit síggja tað í USA.</s>
              </p>
              <p>
                <s>Tað er vandamikið.</s>
                <s>Tí rovfuglaorð kunnu verða til gerðir – og vit síggja, at gerðir kunnu elva til kríggj og ræðuleikar.</s>
                <s>Nógv bera nú ótta fyri, at Russland fer at leypa á onnur lond.</s>
                <s>Og í krígnum millum Ísrael og Hamas hava aðrir partar lagt uppí.</s>
                <s>Tað er vandi fyri stórkríggi.</s>
                <s>Avleiðingarnar raka vanlig fólk og skapa oyðilegging, deyða og sorg.</s>
              </p>
              <p>
                <s>Tað ávirkar sjálvandi eisini okkum.</s>
                <s>Men lat meg sláa fast: eingin ítøkiligur vandi er fyri Føroyar í løtuni.</s>
              </p>
              <p>
                <s>Men vit fylgja væl við.</s>
                <s>Bæði her heima og saman við myndugleikunum í grannalondum.</s>
              </p>
              <p>
                <s>Hinvegin sóu vit herfyri, hvussu viðbrekin vit eru, tá ið telduskipanir í fleiri londum gjørdust óvirknar – og alt frá flogferðslu til sjúkrahús legðist lamið.</s>
              </p>
              <p>
                <s>Í hesum føri var talan um eitt brek.</s>
                <s>Men nú heimsstøðan er vorðin spentari, er eisini vandin fyri álopum á netinum vorðin størri.</s>
              </p>
              <p>
                <s>Tí fingu vit í ár fyrstu nettrygdarætlanina.</s>
                <s>Tí fáa vit komandi ár fyrstu nettrygdarlógina.</s>
              </p>
              <p>
                <s>Men frú forkvinna.</s>
                <s>Tá ið støðan er spent á so nógvum økjum, økist vandin fyri, at orð okkara venda sær í flognum og koma aftur við fremmandum eygum.</s>
              </p>
              <p>
                <s>Tí mugu vit geva okkum far um, hvørji tekin vit senda.</s>
                <s>Hvat vit siga.</s>
                <s>Og hvønn vit samstarva við.</s>
                <s>Tað kann fáa avgerandi týdning.</s>
              </p>
              <p>
                <s>Tí skrivaðu vit undir semjuskjal við ES, tá ið Ursula von Der Leyen vitjaði í vár – og tí vilja vit endurnýggja avtalurnar við ES.</s>
              </p>
              <p>
                <s>Tí hava vit gjørt semjuskjal við USA, og tí letur sendistovan í Washington loksins upp í heyst.</s>
              </p>
              <pb n="18" />
              <p>
                <s>Tí vilja vit styrkja handilssamstarvið við Bretland, Japan, Brasil, Kina, India og Suðurkorea.</s>
              </p>
              <p>
                <s>Tí hava vit minkað samstarv okkara við Russland.</s>
              </p>
              <p>
                <s>Og tí vilja vit í nógv størri mun umboða okkara egnu áhugamál úti í heimi.</s>
              </p>
              <p>
                <s>Hóast samstarvið við donsku stjórnina er gott, er breið semja í Tinginum um, at vit mugu víðka uttanríkispolitiska virkisførið.</s>
              </p>
              <p>
                <s>Allir flokkar halda, at Føroyar eiga at hava sjálvstøðugan limaskap í viðkomandi altjóða felagsskapum.</s>
                <s>Eitt nú heimshandilsstovninum WTO og í fiskivinnufelagsskapunum NEAFC og NAFO.</s>
              </p>
              <p>
                <s>Og nú eru vit eisini farin at missa tolið við Norðurlandaráðnum.</s>
                <s>Í hálva øld hava vit roynt at fáa fullgildan limaskap – til fánýtis.</s>
              </p>
              <p>
                <s>Eftir ólavsøku fari eg at kalla forfólkini í øllum flokkum inn, so breið semja kann fáast um, hvussu vit víðka rásarúmið á uttanríkispolitiska økinum.</s>
              </p>
              <p>
                <s>Her krevst, at vit lata ósemjurnar um loysing/samband liggja og savna okkum um tað, vit eru samd um.</s>
                <s>Annars koma vit ikki úr stað.</s>
              </p>
              <p>
                <seg>***</seg>
              </p>
            </div>
            <div>
              <p>
                <seg>Frú forkvinna!</seg>
              </p>
              <p>
                <s>Onkuntíð verður forhánisliga sagt, at Føroyar bara eru sum ein lítil bygd.</s>
                <s>Men hugsa vit um, hvussu nógv vit skapa, hvussu væl vit hava skipað okkum, hvussu framkomin vit eru og alt virksemið, so er tað skeivt.</s>
              </p>
              <p>
                <seg>Tí:</seg>
              </p>
              <p>
                <s>Hvør bygd hevur sítt egna symfoniorkestur, rithøvundar, tónleikarar og leiklistafólk?</s>
              </p>
              <p>
                <s>Hvør bygd hevur so nógv ítróttafólk í fremstu røð?</s>
                <s>Til EM, HM og nú enntá tvey til OL.</s>
              </p>
              <p>
                <s>Í hvørji bygd savnast fólkið at syngja egnar sangir á egnum máli á tjóðarhátíðini?</s>
              </p>
              <pb n="19" />
              <p>
                <s>Vit arbeiða við at útbyggja og nútímansgera Listasavnið.</s>
                <s>Vit stuðla átøkum fyri føroyska málið og rinda gleðiliga fyri netorðabøkur.</s>
                <s>Vit stuðla Koltursverkætlanini, eftirløn hjá listafólki, stórhøllini – og vertskapi okkara fyri Oyggjaleikunum í 2027.</s>
              </p>
              <p>
                <s>Siðsøga okkara, listin, málið og óteljandi ítróttabrøgdini bera boð um, at Føroyar ikki skulu metast eftir tali, men eftir dygd, avrikum og náddum málum.</s>
              </p>
              <p>
                <s>Og júst ólavsøkan er á onkran hátt sum ein stemmigaffil.</s>
                <s>Hesar báðar dagarnar finna vit øll felagstónan og verða mint á tað, sum bindur okkum saman og ger okkum serstøk.</s>
              </p>
              <p>
                <s>Her samantvinnast fortíð og framtíð, her fylgjast politikkur og kirkja, her kókar av mentanarligum og ítróttaligum avrikum.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna!</s>
              </p>
              <p>
                <s>Á ólavsøku myndar sangurin bæði semju og savningarmegi.</s>
              </p>
              <p>
                <s>Eingin hoyrist burturúr, og tí hoyrast øll.</s>
                <s>Tað er fleirraddað, men kortini samfelt – og altíð í breiðari semju.</s>
              </p>
              <p>
                <s>Í gjár vóru tað børnini.</s>
                <s>Fyri løtu síðan var tað kórið.</s>
                <s>Í kvøld verður tað Føroya fólk.</s>
              </p>
              <p>
                <s>Eg vóni, at eisini vit fólkavaldu – nú vit fara undir nýtt tingár – í størri mun fara at leggja okkum eftir semjum og samstarvi.</s>
                <s>At sangurin so at siga verður samfeldur, hóast røddirnar eru ymiskar.</s>
              </p>
              <p>
                <s>Tíðin krevur tað av okkum.</s>
              </p>
              <p>
                <s>Og framtíðin krevur tað av okkum.</s>
              </p>
              <p>
                <s>Góða ólavsøku.</s>
              </p>
              <p>
                <s>Gud signi Føroyar.</s>
              </p>
            </div>
          </div>
        </div>
        <div type="chapter">
          <head rend="bold center">Partur II</head>

        </div>
        <div type="chapter">
          <head>Partur III</head>
          <div>
            <head rend="bold">Løglisti</head>
          </div>
        </div>
      </div>
    </body>
  </text>
</TEI>