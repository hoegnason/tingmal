<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>FG-001/2020: Frágreiðing løgmans á ólavsøku 2020</title>
            </titleStmt>
            <publicationStmt>
                <publisher>Rani Høgnason Hansen</publisher>
                <idno type="url">https://github.com/hoegnason/tingmal</idno>
                <availability status="free">
                    <licence target="https://creativecommons.org/licenses/by/4.0/">This work is licensed under a Creative Commons Attribution 4.0 International License</licence>
                    <p>This TEI file is part of the "Tingmál" dataset and is an unofficial publication; it is not affiliated with or endorsed by Løgtingið. You may share and adapt with attribution. Provided "as is," without warranties.</p>
                    <p>Original content is used here under §9 (public documents) and §27 (public debate) exceptions of the Faroese Copyright Act.</p>
                </availability>
                <date when="2025-09-18" />
            </publicationStmt>
            <sourceDesc>
                <bibl type="parliamentary_document">
                    <publisher>Føroya Løgting</publisher>
                    <author>
                        <persName>Bárður á Steig Nielsen</persName>
                        <roleName>løgmaður</roleName>
                    </author>
                    <ref target="https://www.logting.fo/documents/3" />
                    <note type="source_format">PDF document, machine-readable text</note>
                </bibl>
            </sourceDesc>
        </fileDesc>
        <encodingDesc>
            <editorialDecl>
                <correction>
                    <p statrt="medium">Manual correction of OCR/extraction errors identified during PDF text extraction.</p>
                </correction>
                <segmentation>
                    <p statrt="medium">Questions segmented according to the numbered structure in source document. Background text has been divided into paragraphs and sentences.</p>
                </segmentation>
            </editorialDecl>
        </encodingDesc>
    </teiHeader>
    <text>
        <front>
            <div>
                <head rend="bold">Frágreiðing løgmans á ólavsøku 2020</head>
            </div>
        </front>
        <body>
            <div type="report">
                <pb n="3" />
                <div>
                    <head rend="bold">Røða løgmans</head>
                </div>
                <pb n="5" />
                <div>
                    <head rend="bold">
                        <s>Harra formaður!</s>
                    </head>
                    <p>
                        <s>Fortreytirnar fyri hesum nýggja áratígginum vóru søguliga góðar.</s>
                        <s>Tað staðfesti eg í nýggjársrøðuni gamlaárskvøld.</s>
                    </p>
                    <p>
                        <s>Og tveytúsund og tjúguni byrjaðu eisini væl.</s>
                    </p>
                    <p>
                        <s>Tað var, sum í yrkingini hjá Mikkjali á Ryggi um ein roktúr til útróðrar, har fiskur var á hvørjum jarni: <lb /><quote>»so hvørt ein innan stokkin hekk, <lb />hin næsti krók í knokkin fekk.«</quote></s>
                    </p>
                    <p>
                        <s>Hendan myndin er góð.</s>
                        <s>Og hon lýsir væl støðuna, sum var í Føroyum um ársskiftið.</s>
                    </p>
                    <p>
                        <s>So hvørt, sum eitt arbeiði var innanborða, ja, so var tað næsta klárt at draga inn um stokkin.</s>
                        <s>Soleiðis var í øllum vinnum, og vánirnar til árið vóru øgiligar.</s>
                    </p>
                    <p>
                        <s>Her var logandi íverksetarahugur.</s>
                        <s>Rokaðar bingjur út í heim við fiski og laksi.</s>
                        <s>Og ferðavinnan var klár til sítt besta ár nakrantíð.</s>
                    </p>
                    <p>
                        <s>Vit høvdu fulla ferð.</s>
                    </p>
                    <p>
                        <!-- Men. Brádliga broyttist alt!  -->
                        <s>Men brádliga broyttist alt!</s>
                    </p>
                    <p>
                        <s>Júst sum tað eisini ger hjá Mikkjali á Ryggi: <lb /><quote>»Nú leita allir bátar til landa, <lb />tí luftin gerst so grim og grá, <lb />og illslig skýggj í erva standa, <lb />so veðurskifti væntast má; <lb />tað sæst á øllum líkindum, <lb />hann kemur ei við mýkindum.«</quote></s>
                    </p>
                    <p>
                        <s>Og vit kunnu nú staðfesta, at hann kom ikki við mýkindum.</s>
                        <s>Ongantíð hava vit upplivað nakað líknandi.</s>
                    </p>
                    <p>
                        <s>Tað er ikki løgið, at ótryggleiki og ótti kom á fólk.</s>
                    </p>
                    <p>
                        <s>Ótti fyri at verða smittað.</s>
                    </p>
                    <p>
                        <s>Ótti fyri at bera smittuna víðari.</s>
                    </p>
                    <pb n="6" />
                    <p>
                        <s>Og ótti fyri, at ein av okkara nærmastu skuldi verða raktur.</s>
                    </p>
                    <p>
                        <s>Best sum sólin skein sum bjartast, gjørdist luftin grim og grá – og veðrið skifti.</s>
                    </p>
                    <p>
                        <s>Tað var ódnarróður.</s>
                        <s>Men áralagið var framúr, semja var um kósina – og øll somul settu á, alt tey vóru ment – fólk, vinna og myndugleikar.</s>
                        <s>Og samgonga og andstøða arbeiddu væl saman.</s>
                    </p>
                    <p>
                        <s>Gamlaárskvøld hevði eingin okkara droymt um, hvussu illveðrið fór at herja hetta várið.</s>
                    </p>
                    <p>
                        <s>Avbjóðingarnar hava kravt – og krevja framvegis – nógv av okkum øllum.</s>
                    </p>
                    <p>
                        <s>Seinastu dagarnar hava vit sæð, hvussu lúnsk sjúkan er, og hvussu hon støðugt bankar uppá, eisini her heima hjá okkum.</s>
                    </p>
                    <p>
                        <s>Men hjá mær er eingin ivi.</s>
                    </p>
                    <p>
                        <s>Vit fara framhaldandi at klára tað.</s>
                    </p>
                    <p>
                        <s>Vit hava eitt sterkt og sunt vinnulív, ið megnaði at rógva víðari, meðan tey oystu upp á lívið.</s>
                    </p>
                    <p>
                        <s>Búskapurin er sterkur og tryggur – og tað sama eru skipanirnar, sum lofta teimum, ið hava størsta tørvin.</s>
                    </p>
                    <p>
                        <s>Fólkatalið veksur støðugt, og fráflytingin hevur seinasta árið verið søguliga lág.</s>
                    </p>
                    <p>
                        <s>Nógv gongur framvegis væl.</s>
                    </p>
                    <p>
                        <s>Men summi merkja sviðan.</s>
                    </p>
                    <p>
                        <s>Tíverri hava nøkur mist arbeiðið seinastu mánaðirnar.</s>
                        <s>Arbeiðsloysið er ikki bara eitt tal.</s>
                        <s>Tað eru fólk og familjur, sum verða tveitt út í óvissu – og missa inntøku.</s>
                        <s>Tað kann kennast ótrygt.</s>
                    </p>
                    <p>
                        <s>Men eingin, sum missir arbeiðið, fellur í fríum falli.</s>
                        <s>Vit hava eina sterka arbeiðsloysistrygging.</s>
                        <s>Og undir koronu spentu vit eitt eyka trygdarnet út undir samfelagið við trimum hjálparpakkum.</s>
                    </p>
                    <p>
                        <s>Hartil gav tað tryggleika, at bankarnir góvu góðar sømdir, tá ið á stóð.</s>
                    </p>
                </div>
                <div>
                    <head rend="bold">
                        <s>Harra formaður!</s>
                    </head>
                    <p>
                        <s>Føroyar hava ikki altíð havt samhaldsfastar skipanir.</s>
                        <s>Einaferð stóðu menn í sjálvdrátti.</s>
                        <s>Fekst tú nógv, átti tú nógv.</s>
                        <s>Fekst tú einki ja, so átti tú einki – sama hvør orsøkin var.</s>
                    </p>
                    <pb n="7" />
                    <p>
                        <s>Men nú munnu øll vera samd um, at vit skulu fáa hjálp, tá ið lívið upp á skift rakar okkum meint.</s>
                    </p>
                    <p>
                        <s>Vit eru errin av vælferðarsamfelagnum, Føroyum.</s>
                    </p>
                    <p>
                        <s>Tryggleiki er krúnan – og búskapurin er grundvøllurin.</s>
                    </p>
                    <p>
                        <s>Búskapurin, sum við ársbyrjan var upphitaður, er nú kólnaður nakað, men hann er tíbetur framvegis sterkur.</s>
                    </p>
                    <p>
                        <s>Tí eri eg bjartskygdur, hóast eitt ilsligt skýggj myrkir um.</s>
                    </p>
                    <p>
                        <s>Vinnulívið og fíggingarstovnarnir eru sterk.</s>
                        <s>Almenna skuldin er lítil, landið eigur tøkan pening, og grunnar, sum landið varðar av, eru væl fyri.</s>
                    </p>
                    <p>
                        <s>Men – lat meg siga sum er: Hetta er eitt serligt ár.</s>
                        <s>Og eins lítið, sum vit vistu um hetta farna vár, vita vit um hetta komandi heyst.</s>
                    </p>
                    <p>
                        <seg>Eg havi seinastu tíðina mangan grundað: <lb />“<s>Var hetta tað?</s>” <lb />“<s>Fer smittan at breiða seg aftur?</s>” <lb />“<s>Og hvat gera vit, um so er?</s>”<lb /></seg>
                    </p>
                    <p>
                        <s>Men her eru eingi svar.</s>
                        <s>Vit vita ikki, hvat ið hendir – og nýggj vitan um koronu kemur støðugt undan kavi.</s>
                    </p>
                    <p>
                        <s>Henda óvissan kann kennast ótrygg.</s>
                    </p>
                    <p>
                        <s>Og júst tí leggja vit doyðin á at reka ein varnan og ábyrgdarfullan búskaparpolitikk.</s>
                    </p>
                    <p>
                        <s>Tí hildu vit eitt sindur aftur undir koronu – og brúktu væl minni av skattgjaldarans peningi enn grannalondini.</s>
                    </p>
                    <p>
                        <s>Tað var ein tíð fyri –, ein tíð við – og ein tíð verður eftir koronu, og longu nú er greitt, at hall verður á fíggjarlógini.</s>
                    </p>
                    <p>
                        <s>Fortreytirnar hjá samgonguni, ið tók við farna heyst, eru grundleggjandi broyttar.</s>
                    </p>
                    <p>
                        <s>Illveður kom á, og nú ræður um at tora at stýra.</s>
                        <s>Avgerðir mugu takast – eisini í eini knappari vend – men tær skulu takast við varsemi og umhugsni.</s>
                    </p>
                    <pb n="8" />
                    <p>
                        <s>Tí skulu vit koma trygt ígjøgnum koronu, má grundleggjandi vælferðin ikki verða sett í vanda.</s>
                    </p>
                    <p>
                        <s>Kanska fara broytingar og betringar ikki at ganga so skjótt, sum ynskiligt.</s>
                        <s>Kanska kunnu vit ikki seta so nógvar pengar av, sum vit høvdu ætlað okkum.</s>
                        <s>Og kanska verða ikki øll ynski mótvegis tí almenna gingin á møti.</s>
                    </p>
                    <p>
                        <s>Men eitt er vist.</s>
                    </p>
                    <p>
                        <s>Tað skal verða gott at liva og virka í Føroyum.</s>
                    </p>
                    <p>
                        <s>Tí heldur landsstýrið fast um íløgurnar kring landið.</s>
                        <s>Tær tryggja arbeiði, og at virksemið heldur fram.</s>
                    </p>
                    <p>
                        <s>Men at tora at stýra merkir eisini at tora at hyggja at nýggjum leiðum – og nýggjum loysnum.</s>
                        <s>Fólkið í Føroyum vil hava minni tos og meiri handling.</s>
                        <s>Vit kunnu ikki tosa okkum til framburð.</s>
                    </p>
                    <p>
                        <s>Vit fara tí at broyta skipanir og bygnaðir, sum ikki longur geva bestu úrtøkuna.</s>
                    </p>
                    <p>
                        <s>Privata vinnan skal kunna bjóða tí almenna av, har tað er til fyrimunar fyri borgaran, og nakrar av almennu tænastunum verða útveittar, um tað er ein fyrimunur fyri føroyingin.</s>
                    </p>
                    <p>
                        <s>Eisini mugu vit hyggja at rakstri og bygnaði hjá landinum.</s>
                    </p>
                    <p>
                        <s>Tað er til dømis ikki uppgávan hjá landinum at reka partafeløg.</s>
                        <s>Tí er tað í nøkrum førum skilabest at einskilja fyritøkur – og í øðrum førum tryggja, at kappingin millum almennu partafeløgini og privatar fyritøkur verður jøvn.</s>
                    </p>
                    <p>
                        <s>Skulu vit framhaldandi vera í fremstu røð, mugu vit politikarar skapa røttu karmarnar, góðar arbeiðsumstøður og menning.</s>
                        <s>Tað skal bæði vera rúm fyri hugflogi og fjølbroytni.</s>
                    </p>
                    <p>
                        <s>Somuleiðis hyggja vit at nevndum og ráðum, og vit fara at umskipa og avtaka fleiri teirra.</s>
                    </p>
                    <p>
                        <s>Landsstýrið vil troyta nýggjar leiðir.</s>
                        <s>Tí verður eitt vakstrarforum stovnað, sum skal birta undir nýhugsan, íverksetan, grønan vøkstur og vælferð.</s>
                    </p>
                    <p>
                        <s>Talgildu Føroyar er eitt ítøkiligt dømi um nýhugsan og íverksetan, sum kann tryggja spennandi vitanararbeiðspláss - og skumpa undir enn størri búskaparvøkstur.</s>
                    </p>
                </div>
                <div>
                    <head rend="bold">
                        <s>Harra formaður!</s>
                    </head>
                    <p>
                        <s>Í nýggjársrøðuni tosaði eg um gerandishetjur í Føroyum – óvitandi um, hvønn ovurstóran týdning júst gerandishetjurnar fóru at fáa hetta árið.</s>
                    </p>
                    <pb n="9" />
                    <p>
                        <s>Øll tit, sum støðugt andøvdu, meðan samfelagið annars legði árarnar inn, eru høvuðsorsøkin til, at vit higartil eru komin so væl ígjøgnum hesa farsóttina.</s>
                    </p>
                    <p>
                        <s>Við Heilsufrøðiligu starvsstovuni á odda kunnu vit rópa okkum »heimsmeistarar í testing«.</s>
                    </p>
                    <p>
                        <s>Á leið 35.000 kanningar eru gjørdar, og tær hava – saman við uppsporing og avbyrging – avmarkað smittubreiðsluna í samfelagnum, og tað hevur givið tryggleika.</s>
                    </p>
                    <p>
                        <s>Vit virkaðu rætt í tøkum tíma, og tá ið báturin onkuntíð rak av ýtinum, róðu vit skjótt afturá aftur.</s>
                    </p>
                    <p>
                        <s>Og ivaðist onkur frammanundan, ivast eingin longur.</s>
                    </p>
                    <p>
                        <s>Vit mugu hava eitt dygt og trygt heilsuverk, sum bæði kann lekja og lofta.</s>
                    </p>
                    <p>
                        <s>Og skal heilsuverkið lofta, er neyðugt við eini viðgerðartrygd.</s>
                    </p>
                    <p>
                        <s>Vit vilja hava, at fólk verða útgreinað skjótt – og eingin skal bíða longur enn 30 dagar eftir viðgerð.</s>
                        <s>Vit arbeiða longu við at greina og almannakunngera bíðilistarnar – og sjúklingurin skal fylgjast upp.</s>
                        <s>Hetta verður grundarlagið undir viðgerðartrygdini.</s>
                    </p>
                    <p>
                        <s>Og tað verður eisini tryggari hjá diabetikarum í Føroyum.</s>
                        <s>Saman við Novo Nordisk grunninum fara vit at bøta um viðgerðartilboðini.</s>
                    </p>
                    <p>
                        <s>Ein royndarskipan, ið bjóðar teimum 15–35 ára gomlu ókeypis sálarfrøðiliga viðgerð, fer eisini at muna væl og hjálpa fleiri sálarliga.</s>
                    </p>
                    <p>
                        <s>Um nakrar dagar byrjar ein sálarfrøðingur og sosialráðgevi á ADHD-klinikkini á Psykiatriska deplinum.</s>
                    </p>
                    <p>
                        <s>Málið er, at bíðitíðin, sum fyrr í ár var upp til trý ár, skal fáast niður á tríggjar mánaðir næsta árið.</s>
                    </p>
                    <p>
                        <s>Vit vilja betra um møguleikarnar hjá teimum, ið av sjúku ella skaða hava mist førleika, at endurvinna mistu førleikarnar.</s>
                        <s>Størri orka verður brúkt til endurvenjingartænastur í sjúkrahúsverkinum, og skjótt verður eitt endurvenjingartilboð til parkinsonsjúklingar sett á stovn.</s>
                    </p>
                    <p>
                        <s>Heilsuverkið skal raðfestast, tí vit vita, at likamlig sjúka ikki bara rakar likamið, men eisini sálarheilsu, familju, arbeiðslív og fíggjarviðurskifti.</s>
                    </p>
                    <p>
                        <s>Fyri at lætta um hjá teimum løntakarum, sum gerast álvarsliga sjúkir í longri tíð, til dømis krabbameinssjúklingum – leingja vit tíðarskeiðið við sjúkradagpengum.</s>
                    </p>
                </div>
                <div>
                    <head rend="bold">
                        <s>Harra formaður!</s>
                    </head>
                    <p>
                       <quote><s>»stokkut er stundin, til sjóvarfallið vendir, <lb/>eydnan á útróðri skiftir ofta brátt.«</s></quote>
                    </p>
                    <p>
                        <s>So beinrakið falla orðini hjá Mikkjali á Ryggi – og hjá okkum kundi gingið galið, tá ið sjóvarfallið vendi.</s>
                        <s>Tað gjørdi tað nógvastaðni.</s>
                        <s>Men vit eru higartil sloppin væl, tá ið um heilsuna ræður.</s>
                    </p>
                    <p>
                        <s>Afturfyri hava ávísir partar av vinnuni rindað dýrt.</s>
                        <s>Og ferðavinnan varð harðast rakt.</s>
                    </p>
                    <p>
                        <s>2020 skuldi verða besta árið hjá ferðavinnuni – við prýðiligum hotellum og nýggjum tilboðum.</s>
                        <s>Men metárið er skift um við óviss útlit hjá øllum teimum mongu, sum starvast í ferðavinnuni.</s>
                    </p>
                    <p>
                        <s>Hjálparpakkarnir hava munað væl – og tíbetur fjølgast ferðafólk nú aftur í Føroyum, so hotellini fyllast.</s>
                    </p>
                    <p>
                        <s>Leingi hava ferðavinna, festarar og fjallafólk fregnast um meginreglur fyri gongd í haga.</s>
                        <s>Í heyst leggja vit uppskot fyri tingið, har vit vilja finna røttu javnvágina við landbúnaðinum øðrumegin – og rættinum at ferðast í náttúruni hinumegin.</s>
                        <s>Øll skulu kenna seg trygg við ætlanirnar.</s>
                    </p>
                    <p>
                        <s>Til dømis verða ásetingar um gjøld og gjaldsheimildir, so at ferðavinnan hevur støðugar, javnbjóðis og tryggar karmar.</s>
                    </p>
                    <p>
                        <s>Aftrat tí skal ferðavinnan geva avkast um alt landið, og peningur skal falla til økini, har virksemið er.</s>
                        <s>Vit skulu verða betur at gagnnýta møguleikarnar í ferðavinnuni alt árið við at betra førleikarnar.</s>
                    </p>
                    <p>
                        <s>Ferðavinnan skal verða bæði búskaparliga og umhvørvisliga burðardygg.</s>
                    </p>
                    <p>
                        <s>Somu treytir seta vit alivinnuni, sum heldur á at vaksa.</s>
                    </p>
                    <p>
                        <s>Nýggjastu ætlanirnar við aling á landi og á opnum havi eru spennandi og kunnu vónandi geva skjótari framleiðslu og minni lúsa- og sjúkutrupulleikar.</s>
                    </p>
                    <p>
                        <s>Úti í heimi veksur tørvurin á matvørum.</s>
                        <s>Eisini frá sjógæti og aling.</s>
                        <s>Um vit, sum eru umgyrd av havinum, ikki troyta henda møguleika, so verða tað onnur – og tá er ikki vist, at tað verður gjørt burðardygt.</s>
                    </p>
                    <p>
                        <s>Landsstýrið tekur undir við Heimsmálunum hjá ST.</s>
                    </p>
                    <p>
                        <s>Tá um umhvørvið ræður fáa vit ikki fleiri møguleikar, og røttu avgerðirnar skulu takast nú.</s>
                    </p>
                    <p>
                        <s>Eitt stig á leiðini er náttúrumargfeldislógin, sum skal verja og varðveita ta føroysku náttúruna og tað lívfrøðiliga margfeldið.</s>
                    </p>
                    <pb n="11"/>
                    <p>
                        <s>Eitt annað stig er at seta ferð á grøna orkuskiftið, umframt at týðandi stig verða tikin í orku- og veðurlagsarbeiðinum í heyst.</s>
                    </p>
                    <p>
                        <s>Vit skulu fáa fleiri at framleiða tann grøna streymin, so tær stóru íløgurnar liggja á fleiri herðum og ikki bara á almennu kassunum.</s>
                        <s>Hetta skal koma umhvørvinum, samfelagnum og brúkaranum til góðar.</s>
                    </p>
                    <p>
                        <s>Fyri at røkka málinum um 100% varandi orku á landi í 2030 skulu íløgur gerast fyri einar 5 til 10 milliardir.</s>
                        <s>Tað krevur at fleiri eru við at lyfta!</s>
                    </p>
                    <p>
                        <s>Men skulu privatar fyritøkur fáa javnbjóðis atgongd til elnetið hjá SEV fyri at framleiða grøna orku, krevst fult gjøgnumskygni.</s>
                        <s>Tí skal elnetið hjá SEV skiljast frá hinum virkisøkinum, so at vit betur gjøgnumskoða, hvat netparturin kostar.</s>
                    </p>
                    <p>
                        <s>Vit eggja áhaldandi brúkaranum til at leggja um til reinar orkukeldur – eitt nú við at endurrinda MVG’ið til hitapumpur og elbilar.</s>
                    </p>
                    <p>
                        <s>Men nærum helmingurin av føroyska útlátinum stavar frá skipum.</s>
                        <s>Tað er tí eitt risastórt grønt framstig, at fleiri nýggj og framkomin skip eru á veg í flotan.</s>
                        <s>Tey fara at dálka munandi minni enn eldru skipini.</s> 
                    </p>
                </div>
                <div>
                    <head rend="bold">
                        <s>Harra formaður!</s>
                    </head>                
                    <p>
                        <s>Javnan hoyra vit fólk greiða frá, hvussu ótrygg tey kenna seg, tá ið tey koyra á vegum og tunnlum kring landið.</s>
                    </p>
                    <p>
                        <s>Tað skal sjálvandi takast í álvara.</s>
                        <s>Og tað skal sjálvandi bøtast um.</s>
                    </p>
                    <p>
                        <s>Tí hava vit sett væl meira pening av til at røkja landsvegirnar kring landið.</s>
                    </p>
                    <p>
                        <s>Tað fer at muna væl, nú bæði eysturoyartunnilin og nýggi hvalbiartunnilin skjótt verða lidnir.</s>
                    </p>
                    <p>
                        <s>Undirsjóvartunnilin til Sandoynna er hálvboraður, hol verður sett á Dalstunnilin og ferð er eisini sett á tunlarnar norður um Fjall og fámjinstunnilin.</s>
                    </p>
                    <p>
                        <s>Fyri at samferðslukervið kann verða útbygt skilabest og tryggast, gera vit eina langtíðarætlan, sum raðfestir hvørjir vegir, tunlar, bygningar og skip skulu verða gjørd næstu 10 árini.</s>
                    </p>
                </div>
                <div>
                    <head rend="bold">
                        <s>Harra formaður!</s>
                    </head>
                    <p>
                        <s>»Eingin veit á morgni at siga, hvar hann á kvøldi gistir«, sigur orðafellið.</s>
                    </p>
                    <pb n="12"/>
                    <p>
                        <s>Men eingin føroyingur eigur at stúra fyri, hvørt hann hevur nakrastaðni at gista, og hvørt familjan hevur tak yvir høvdið.</s>
                    </p>
                    <p>
                        <s>Málið er greitt: Bústaðarmøguleikarnir í Føroyum skulu gerast betri.</s>
                        <s>Vit vilja vera við til at tryggja fjølbroyttar bústaðir til allar føroyingar.</s>
                    </p>
                    <p>
                        <s>Tað gera vit best við at lyfta í felag.</s>
                        <s>Bæði alment og privat.</s>
                        <s>Bara soleiðis fáa vit nøktað átrokandi tørvin.</s>
                    </p>
                    <p>
                        <s>Vit vilja eggja privatu vinnuni at gera íløgur í føroyska bústaðarmarknaðin við at javnseta tað almenna og privata.</s>
                    </p>
                    <p>
                        <s>Bústaðir skulu framhaldandi hava ein týðandi leiklut.</s>
                        <s>Eftir ætlan fáa Bústaðir heimild at læna 400 milliónir kr. til at seta gongd á nýggja bygging.</s>
                    </p>
                    <p>
                        <s>Helvtin – 200 milliónir krónur – skal brúkast til at byggja bústaðir til fólk við serligum tørvi, nýtt barnaheim, lestrarbústaðir og vardar bústaðir – herundir búfelagsskapir og sambýli.</s>
                    </p>
                    <p>
                        <s>Hin helvtin verður brúkt til at byggja vanligar leigubústaðir.</s>
                        <s>Av hesum verða 100 milliónir kr. settar av til vanligar bústaðir í teimum økjum í landinum, har grundarlag ikki er fyri kapping.</s>
                    </p>
                    <p>
                        <s>Eg vóni, at privata vinnan gerst virknari á bústaðarmarknaðinum.</s>
                        <s>Eitt nú kundi eitt samspæl millum pensjónsfeløg, fakfeløg, bankar, privat feløg og Bústaðir birt upp undir nýggjar fíggingarmøguleikar.</s>
                    </p>
                    <p>
                        <s>Tí tess fleiri møguleikar, vit hava, tess størri ávirkan kunnu fólk hava á síni bústaðarviðurskifti.</s>
                    </p>
                    <p>
                       <s>Og vit skulu royna at tryggja øllum frælsi til at skipa sítt lív, sum tey ynskja sær – á øllum økjum.</s> 
                    </p>
                    <p>
                        <s>Tí er eisini nýggja lógin um almannatrygd og tænastur, sum avloysir gomlu forsorgarlógina, eitt ovurhonds stórt framstig.</s>
                    </p>
                    <p>
                        <s>Har verður støði tikið í, hvat tann <hi rend="bold">einstaki</hi> megnar og tørvar – og hvør støðan annars er.</s>
                        <s>Tænasturnar skulu veitast <hi rend="italic">saman</hi> við borgaranum heldur enn <hi rend="italic">fyri</hi> borgaran.</s>
                    </p>
                    <p>
                        <s>Vit vilja, at fólk skulu hava ávirkan á egin viðurskifti og varðveita tilknýtið til arbeiðsmarknaðin, so at brek ella sjúka sum minst forða fyri vanligum lívi.</s>
                    </p>
                    <p>
                        <s>Vit eru sannførd um, at øll hava okkurt virðismikið íkast.</s>
                        <s>Sama hvussu lívsstøðan annars er.</s>
                    </p>
                    <p>
                        <s>Tí eigur aldurin heldur ikki at gera av, nær fólk skulu verða pensjónerað – tað eiga orkan og hugurin at gera av.</s>
                    </p>
                    <pb n="13"/>
                    <p>
                        <s>Vit skylda okkara gomlu ein tryggan aldurdóm.</s>
                        <s>Men tað loypti hvøkk á pensjónistarnar, tá ið skattafría grundarupphæddin varð skerd.</s>
                    </p>
                    <p>
                        <s>So skjótt, sum vit komu til, hækkaðu vit grundarupphæddina aftur, og við serliga skattafrádráttinum fer fólkapensjónisturin eftir ársskiftið at hava omanfyri 1000 krónur meira eftir um mánaðin.</s>
                    </p>
                    <p>
                        <s>Nú mótrokningin er lagaligari fyri pensjónistarnar, loysir tað seg betur at arbeiða.</s>
                    </p>
                </div>
                <div>
                    <head rend="bold">
                        <s>Harra formaður!</s>
                    </head>                
                    <p>
                        <s>Tað liggur natúrliga til ungdómin at vera livandi og lívsglað.</s>
                        <s>Men í vár varð nógv av tí, sum ungdómurin gleddi seg til, annaðhvørt strikað ella útsett.</s>
                    </p>
                    <p>
                        <s>Sum heild settu tey felags trygdina fram um egin ynski og róðu saman við okkum øðrum.</s>
                    </p>
                    <p>
                        <s>Og er tað nakað, sum eyðkennir Føroyar, so er tað, at vit ansa hvør eftir øðrum.</s>
                    </p>
                    <p>
                        <s>Tað ger Føroyar til eitt trygt stað at vaksa upp.</s>
                        <s>Hetta mugu vit stremba eftir at varðveita – og børnini skulu eisini kenna seg trygg innan skúlans gátt.</s>
                    </p>
                    <p>
                        <s>Tí vilja vit gera enn meiri fyri at basa happing í fólkaskúlanum og stremba eftir einari nullhugsjón á hesum økinum.</s>
                    </p>
                    <p>
                        <s>Fólkaskúlin skal menna og kveikja næmingarnar, og tí er neyðugt við einum tíðarhóskandi skúla.</s>
                    </p>
                    <p>
                        <s>Gløgg, vitandi og arbeiðssom ung fólk eru avgerandi fyri framtíð Føroya.</s>
                        <s>Tí eri eg glaður um, at støðugt fleiri lesa víðari í Føroyum.</s>
                    </p>
                    <p>
                        <s>Ótryggleikin hetta várið hevur fingið nógv ung at velja tryggu leiðina og fara undir útbúgving ella í læru her heima.</s>
                    </p>
                    <p>
                        <s>Møguleikarnir fyri lesnaði eru nógvir, og vit hava eisini givið lærlingum ein munandi skattafrádrátt.</s>
                        <s>Hetta fer vónandi at fáa fleiri í læru og at stimbra hugin hjá lærlingum at arbeiða yvir í lærutíðini.</s>
                    </p>
                    <p>
                        <s>Men vit vilja menna og styrkja møguleikarnar at útbúgva seg í Føroyum uppaftur meira.</s>
                        <s>Her er Fróðskaparsetrið ein týðandi viðspælari, og Setrið verður eisini raðfest komandi árini.</s>
                        <s>Pengar eru millum annað settir av til at fáa útbúgvingarnar á Setrinum altjóða góðkendar.</s>
                    </p>
                    <p>
                        <s>Í løtuni verður arbeitt við at fáa fleiri at lesa námsfrøði, og fleiri sleppa nú at lesa sjúkrarøktarfrøði.</s>
                    </p>
                    <pb n="14"/>
                    <p>
                        <s>Men vit hava eisini tørv á fólki við tøkniligum og handaligum førleikum.</s>
                        <s>Vit hava tørv á fólki, ið byggir og umvælir bygningar, bilar, skip, vegir og tunlar.</s>
                    </p>
                    <p>
                        <s>Tí vilja vit styrkja um yrkis-útbúgvingarnar og stovna eina nýggja handverksmeistaraútbúgving í tøttum samstarvi við vinnuna.</s>
                    </p>
                    <p>
                       <s>Eisini arbeiða vit við nýggjum yrkis-útbúgvingum í ali- og ferðavinnu.</s> 
                    </p>
                </div>
                <div>
                    <head rend="bold">
                        <s>Harra formaður!</s>
                    </head>                
                    <p>
                        <s>Føroyar eru eitt ríkt og framkomið land, sum skal taka størri ábyrgd í altjóða samfelagnum og vera við til at menna og hjálpa, har tørvur er.</s>
                        <s>Fleiri menningarlondum tørvar eitt trygdarnet, nú meira enn nakrantíð, og vit eru partur av tí.</s>
                    </p>
                    <p>
                        <s>Vit hava nógv at lata í altjóða samstarvi.</s>
                        <lb/>
                        <s>Men vit hava eisini nógv at vinna.</s>
                    </p>
                    <p>
                        <s>Til dømis betri og skjótari atgongd til áhugaverdar marknaðir, sum kunnu menna føroyskt vinnulív og kasta meiri av sær.</s>
                        <s>Vit vilja vinna okkum betri handilsviðurskifti við lond sum Bretland, Kina, Japan og Russland.</s>
                    </p>
                    <p>
                        <s>Málið skal vera, at vit flyta okkum frá at bara útflyta rávørur til at selja fleiri lidnar matvørur.</s>
                        <s>Og møguleikin er søguliga góður, nú spenningurin millum eystur og vestur aftur er kyknaður, og stórveldini geva Føroyum ans.</s>
                    </p>
                    <p>
                        <s>Vit vilja hava góð sambond við allan heimin, men lat ongan iva vera um, at Føroyar eru og verða partur av vesturheiminum.</s>
                    </p>
                    <p>
                        <s>Okkara viðurskifti við USA eru í spennandi legu, og á fundi við amerikanska uttanríkisráðharran hava vit gjørt av at skipa ein samstarvskarm landanna millum.</s>
                    </p>
                    <p>
                        <s>Nú ræður um at brúka okkara støðu sum best, men fyrst mugu vit fáa betri innlit í og meiri ávirkan á okkara verju- og trygdarviðurskifti.</s>
                    </p>
                    <p>
                        <s>Frælsi fæst best í samstarvi við onnur – bæði frælsið hjá tí einstaka, frælsið hjá vinnuni og frælsið hjá okkara landi á altjóða pallinum.</s>
                    </p>
                    <p>
                        <s>Vit eru tilvitað um okkara støðu í Arktis, og seinni í ár leggja vit fram eina nýggja arktiska strategi, sum verður okkara stavnhald komandi árini.</s>
                    </p>
                    <pb n="15"/>
                    <p>
                        <s>Tørvur er eisini á at finna nýtt stavnhald saman við Evropasamveldinum.</s>
                    </p>
                    <p>
                        <s>Tí sendi eg fyri nøkrum døgum síðan ES-nevndarforkvinnuni bræv, har eg geri greitt, at vit vilja skipa samstarvið av nýggjum.</s>
                    </p>
                    <p>
                        <s>Vit mugu hava eitt sterkari samstarv við ES, ið bæði bøtir um okkara handilsviðurskifti og samstundis loyvir okkum at víðka samstarvið til onnur øki.</s>
                    </p>
                    <p>
                        <s>Samstarvið í ríkisfelagsskapinum skal eisini viðgerast av nýggjum.</s>
                        <s>Ríkisfelagsskapurin hevur seinastu árini staðið órørdur.</s>
                        <s>Eingin menning.</s>
                        <s>Eingin framburður.</s>
                        <s>Men konfrontasjónir og ósemjur.</s>
                    </p>
                    <p>
                        <s>Vit skulu sjálvandi røkja okkara egnu áhugamál.</s>
                        <s>Tí er neyðugt at beina burtur allar uttanríkispolitiskar forðingar í viðurskiftunum við Danmark.</s>
                    </p>
                    <p>
                        <s>Við sitandi landsstýri verður nýggj kós sett ímóti meira semjusøkjandi tíðum.</s>
                    </p>
                    <p>
                        <s>Vit hava longu funnið semju við donsku stjórnina um, at ein og hvør, sum býr í Føroyum og hevur ríkisborgararætt, kann fáa cpr-nummar.</s>
                        <s>Hetta fer at gera tað nógv smidligari at brúka eitt nú donsku sjúkrahús-skipanirnar og at fáa danskt lestrarpláss.</s>
                    </p>
                    <p>
                        <s>Hetta er fyrsti liður í at dagføra ríkisfelagsskapin.</s>
                        <s>Tað er týðandi at gera upp, hvat virkar og ikki – og støðugt geva felagsskapinum eitt innihald, sum samsvarar tíðini í dag.</s>
                    </p>
                    <p>
                        <s>Og stýrisskipanin skal eisini dagførast.</s>
                        <s>Sjálvandi eru løgtingskvinnur ikki menn, og tað er eisini neyðugt at dagføra ásetingarnar um fíggjarmál og viðgera partin, sum ásetur, at millumtjóða sáttmálar altíð eru yvir føroyskari lóggávu.</s>
                    </p>
                    <p>
                        <s>Í næstum fari eg at kalla allar flokkar inn til at umrøða hesar broytingar.</s>
                    </p>
                    <p>
                        <s>Og tíðin krevur eisini aðrar dagføringar.</s>
                        <s>Seinasta árið hevur nógvur ótryggleiki ligið í spurninginum um 5G net.</s>
                        <s>Bæði í NATO og í ES er niðurstøðan nú greið: undirstøðukervið á fjarskiftisøkinum er ein týdningarmikil liður í trygdar- og verjupolitikki.</s>
                    </p>
                    <p>
                        <s>Eg havi í hesum sambandi samskift við danska forsætisráðharran, og vit fara í felag at fyrireika nýggju lóggávuna, sum skal seta teimum, ið veita 5G, treytir.</s>
                        <s>Uppskotið verður væntandi lagt fyri Løgtingið í hesi tingsetuni.</s>
                    </p>
                    <p>
                        <s>Tí eingin ivi skal vera: Føroyingar skulu óræddir kunna nýta framkomna samskiftistøkni, og nýggja lóggávan skal veita trygdina.</s>
                    </p>
                </div>
                <pb n="16"/>
                <div>
                    <head rend="bold">
                        <s>Harra formaður!</s>
                    </head>
                
                    <p>
                        <s>Mikkjal á Ryggi hevur eina yrking um ein ungan mann, ið ferst á havinum.</s>
                        <s>Akkerið heldur ikki – og eingin er at hjálpa honum.</s>
                    </p>
                    <p>
                        <s>Í Føroyum verða vit javnan mint á, at lagnan ikki liggur í okkara hondum, og tað er so mangt, vit ikki ráða yvir.</s>
                    </p>
                    <p>
                        <s>Kortini gera vit alt, vit kunnu, fyri at veita trygd og hjálp á sjógvi og landi.</s>
                    </p>
                    <p>
                        <s>Og fremsti liðurin er ein góð og sterk tilbúgving.</s>
                    </p>
                    <p>
                        <s>Men lógarverkið um tilbúgvingina má dagførast og viðurskiftini gerast greiðari.</s>
                        <s>Soleiðis økja vit um trygdina í øllum landinum.</s>
                    </p>
                    <p>
                        <s>Eisini fiskivinnan er nú aftur løgd í trygga legu.</s>
                    </p>
                    <p>
                        <s>Við broytingunum í lógini um sjófeingi hevur vinnan fingið brúksloyvi við 12 ára uppsagnartíð, ið Løgtingið skal samtykkja á hvørjum ári.</s>
                    </p>
                    <p>
                        <s>Ótrygga uppboðssølan er eisini strikað.</s>
                    </p>
                    <p>
                        <s>Og nýggja, trygga fiskivinnulóggávan hevur longu givið avkast: Íløgur verða gjørdar fyri út við 2 milliardir komandi árini, og við nýggjum og dagførdum tólum kunnu vit flyta føroysku fiskivinnuna munandi longur framá.</s>
                    </p>
                    <p>
                        <s>Men fiskatilfeingið er ogn Føroya fólks.</s>
                        <s>Verða veiðirættindi seld endaliga, skal tað almenna hava bróðurpartin.</s>
                        <s>Tí hava vit gjørt ein serskatt, sum tryggjar landinum sín part av sølunum.</s>
                    </p>
                    <p>
                        <s>Næsta stigið er at endurskoða skipanina við veiðugjaldi, so at hon tekur neyvari atlit at skiftandi umstøðum í vinnuni.</s>
                    </p>
                    <p>
                        <s>Veiðugjaldið verður broytt til eitt yvirskotsgrundað gjald, sum leggur upp fyri rentu-, olju- og fiskaprísi.</s>
                    </p>
                    <p>
                        <s>Eftir ætlan verður nýggja lógin sett í gildi frá ársbyrjan 2021.</s>
                    </p>
                </div>
                <div>
                    <head rend="bold">
                        <s>Harra formaður!</s>
                    </head>
                    <p>
                        <s>Fyri bert fáum vikum síðan vistu vit ikki, hvørt ólavsøkan kundi haldast.</s>
                    </p>
                    <pb n="17"/>
                    <p>
                        <s>Men nú er hon her.</s>
                        <s>Vit halda ólavsøku – samstundis, sum vit halda tilmælini.</s>
                        <s>Vit hava tillagað okkara felagslív og okkara felagsskap, og vit hava gjørt tað í eini knappari vend.</s>
                    </p>
                    <p>
                       <s>Enn er vandin tó ikki av.</s> 
                    </p>
                    <p>
                        <s>Uttanlands síggja vit, hvussu smittan aftur breiðir seg, og vit vita, at tað eisini kann henda her.</s>
                    </p>
                    <p>
                        <s>Men halda vit øll tilmælini – og um vit kanna og smittuspora – eru vit trygg.</s>
                    </p>
                    <p>
                        <s>Og tó at vit løgdu stilt fyrr í vár, vilja vit frameftir gera alt fyri at sleppa undan, at tað aftur verður neyðugt.</s>
                        <s>Nógv er eftir, sum skal gerast.</s>
                    </p>
                    <p>
                        <s>Fyri at tríva aftur í Mikkjal á Ryggi: <lb/><quote>Var altíð logn og sól, <lb/>- og var lívið leikur, <lb/>lýkkan mót og megi stjól, <lb/>maður gjørdist veikur.</quote></s>
                    </p>
                    <p>
                        <s>Tað er í mótgongdini, vit mennast mest; tað er har, vit síggja og bøta um tað, sum ikki er nóg gott – og tað er har, vit styrkna.</s>
                    </p>
                    <p>
                        <s>Tó at korona gav okkum ein sjógv, sló hon okkum ikki út.</s>
                        <s>Vit arbeiddu saman og eru nú á veg aftur á rættkjøl; sterkari, klókari og - tori eg at siga – tryggari enn áðrenn.</s>
                    </p>
                    <p>
                        <s>Latið nú okkum, sum her sita, halda fram við góða arbeiðinum.</s>
                    </p>
                    <p>
                        <s>Latið okkum seta stavnhaldið Føroyum at frama – og latið okkum hava dirvi at tillaga tað so hvørt, sum eydnan snarar.</s>
                    </p>
                    <p>
                        <s>Latið okkum toga Føroyar fram á leið – í ódn eins væl og í logn.</s>
                    </p>
                    <p>
                        <s>Góða ólavsøku øll somul!</s>
                    </p>
                    <p>
                        <seg>
                        Gud signi Føroyar,<lb/>
                        Bárður á Steig Nielsen<lb/>
                        løgmaður<lb/>
                        </seg>
                    </p>
                </div>
            </div>
        </body>
    </text>
</TEI>