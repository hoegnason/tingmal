<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>FG-001/2023: Frágreiðing løgmans á ólavsøku 2023</title>
      </titleStmt>
      <publicationStmt>
        <publisher>Rani Høgnason Hansen</publisher>
        <idno type="url">https://github.com/hoegnason/tingmal</idno>
        <availability status="free">
          <licence target="https://creativecommons.org/licenses/by/4.0/">This work is licensed under a Creative Commons Attribution 4.0 International License</licence>
          <p>This TEI file is part of the "Tingmál" dataset and is an unofficial publication; it is not affiliated with or endorsed by Løgtingið. You may share and adapt with attribution. Provided "as is," without warranties.</p>
          <p>Original content is used here under §9 (public documents) and §27 (public debate) exceptions of the Faroese Copyright Act.</p>
        </availability>
        <date when="2025-11-09"/>
      </publicationStmt>
      <notesStmt>
        <note/>
      </notesStmt>
      <sourceDesc>
        <bibl type="parliamentary_document">
          <publisher>Føroya Løgting</publisher>
          <author>
            <persName>Aksel Vilhelmson Johannesen</persName>
            <roleName>løgmaður</roleName>
          </author>
          <ref target="https://www.logting.fo/documents/57162"/>
          <note type="source_format">PDF document, machine-readable text</note>
          <date when="2023-07-29">29. juli 2023</date>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p statrt="medium">Manual correction of OCR/extraction errors identified during PDF text extraction.</p>
        </correction>
        <segmentation>
          <p statrt="medium">Questions segmented according to the numbered structure in source document. Background text has been divided into paragraphs and sentences.</p>
        </segmentation>
      </editorialDecl>
    </encodingDesc>
  </teiHeader>
  <text>
    <body>
      <pb n="1"/>
      <div type="report">
        <pb n="3"/>
        <div type="chapter">
          <head>Partur I</head>
          <div>
            <head rend="bold">Framløga løgmans</head>
            <pb n="5"/>
            <div>
              <p>
                <s xml:id="src6llx6qv">Eg skal í dag byrja við tveimum orðum, sum ongantíð fyrr eru søgd í eini løgmansfrágreiðing.</s>
                <s xml:id="kagbolhgea">Tvey orð, sum tykjast smá, men sum kortini bera boð um eina nýggja javnvág:</s>
              </p>
              <p>
                <s xml:id="rnzkjzadr5">»Frú forkvinna!«</s>
              </p>
              <p>
                <s xml:id="ztyi6vlz3n">Vónandi fara vit politikarar at ganga undan við javnari kynsumboðan í landsstýri og álitissessum eisini frameftir.</s>
              </p>
              <p>
                <s xml:id="gyuublz5li">Tað, vit gera, avdúkar jú, hvørji vit eru.</s>
                <s xml:id="stnsw2453a">Hvørji vit vilja vera.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="elolaqwqqt">Frú forkvinna.</s>
              </p>
              <p>
                <s xml:id="wi4tuwhl5r">Úti í Tinganesi er ein lon, kallað Vektarbúðin, sum var partur av handilsvirkseminum.</s>
              </p>
              <p>
                <s xml:id="y5zbopmy5s">Í Vektarbúðini vórðu vørur skipaðar inn og út.</s>
                <s xml:id="najdw3iekl">Allar vørur vórðu lagdar á vágskálina og vigaðar.</s>
                <s xml:id="y4g765mv23">Gjaldið skuldi samsvara við vektina, tá ið fólk keyptu og seldu.</s>
              </p>
              <p>
                <s xml:id="e3zhybjhxk">Tað skuldi javnviga.</s>
              </p>
              <p>
                <s xml:id="iuxzqhut5u">Troyggjur og turrur fiskur, sukur og seymur – alt varð vigað, og síðani varð prísurin ásettur.</s>
              </p>
              <p>
                <s xml:id="xzdaltis5y">Nú er Vektarbúðin partur av løgmansskrivstovuni.</s>
              </p>
              <p>
                <s xml:id="jozeyascci">Henda lonin minnir okkum á, at eins og javnvág søguliga var aðalmálið í Tinganesi, so skal javnvág áhaldandi vera okkara mál.</s>
              </p>
              <p>
                <s xml:id="oxy3tcfq76">Vit skulu stremba eftir at finna røttu javnvágina millum kynini, millum alment og privat, millum útjaðaran og miðstaðarøkið, millum at troyta og verja umhvørvið, millum familjulív og arbeiðslív – ja – snøgt sagt – í øllum.</s>
              </p>
              <p>
                <s xml:id="krudwcwhog">Fram um alt mugu vit fáa eina fíggjarliga javnvág, sum varir við.</s>
                <s xml:id="cl7z2nv2gg">Eina langtíðar javnvág millum inntøkur og útreiðslur, so vit kunnu lyfta vælferðarskyldurnar á bestan hátt – eisini frameftir.</s>
                <s xml:id="iof7tus3rn">Vit mugu tryggja børnunum minst líka góða vælferð, sum vit hava í dag.</s>
              </p>
              <p>
                <s xml:id="bti3w3fnv3">Tað er ein torfør uppgáva.</s>
              </p>
              <p>
                <s xml:id="hraiul26r2">Tí javnvág kemur ikki av sær sjálvari.</s>
                <s xml:id="xcdola5khe">Javnvág er nakað, sum vit alla tíðina mugu skapa.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="qgytqu2cgi">Frú forkvinna.</s>
              </p>
              <pb n="6"/>
              <p>
                <s xml:id="dclmrbsml2">Føroyar verða ofta kallaðar eitt familjuland.</s>
                <s xml:id="v4hphshaml">Einki lodd á lívsins vekt kann javnviga við okkara næstu.</s>
                <s xml:id="tfqntdghwb">Og tað, sum vigar hjá føroyingum, eigur eisini at viga hjá okkum politikarum.</s>
              </p>
              <p>
                <s xml:id="kiyyvqpwpn">Tí bøta vit um javnvágina ímillum arbeiðslív og familjulív.</s>
                <s xml:id="cvdsb2mksp">Arbeiðsplássið er í áravís farið við bróðurpartinum av okkara bestu tíð, og familjan hevur fingið tað, sum eftir er.</s>
              </p>
              <p>
                <s xml:id="q5hpsgwbww">Men stytta vit arbeiðsvikuna úr 40 niður í 37 tímar, flyta vit tríggjar tímar frá arbeiðsvektskálini yvir í familjuvektskálina.</s>
                <s xml:id="vnmdxlx76v">Tríggir tímar hvørja viku fara at skapa betri javnvág.</s>
              </p>
              <p>
                <s xml:id="ff36eri7ac">Vit hava fyrr stytt arbeiðsvikuna, uttan at tað ávirkaði búskapin negativt.</s>
                <s xml:id="cqpthmityr">Tá tóku vit ein heilan dag.</s>
                <s xml:id="r2dmbw3s5i">Nú taka vit tríggjar tímar.</s>
              </p>
              <p>
                <s xml:id="sgkpddwwet">Hesir tímarnir fara í fyrsta lagi at lætta um familjulívið.</s>
                <s xml:id="v4h3rzwn2u">Í øðrum lagi fara tey, mest kvinnur í niðursettari tíð, at nærkast fullari tíð.</s>
                <s xml:id="pcg422m7yv">Og í triðja lagi gerst føroyski arbeiðsmarknaðurin meiri dragandi.</s>
              </p>
              <p>
                <s xml:id="j7mgzqlplg">Lógaruppskotið um at stytta arbeiðsvikuna verður latið løgtinginum í heyst.</s>
              </p>
              <p>
                <seg>***</seg>
              </p>
              <p>
                <s xml:id="l3g23g2zrl">Vilja vit finna javnvág, er kortini ikki nóg mikið at stytta arbeiðsvikuna.</s>
              </p>
              <p>
                <s xml:id="sueu4citmf">Ójavnvág myndar eisini lønarlagið.</s>
              </p>
              <p>
                <s xml:id="rz4j4ffaen">í 1969 varð politiskt gjørt av at bólka almenn starvsfólk í lønarflokkar.</s>
                <s xml:id="xcjt2fuvv7">Kvinnustørvini vórðu tá hildin at viga minni enn størv hjá monnum, tí teir vóru uppihaldarar og máttu forvinna meira.</s>
                <s xml:id="h7gsrvju2h">Soleiðis er ikki longur.</s>
              </p>
              <p>
                <s xml:id="uk6eluu5we">Tí rætta vit nú hesa ójavnvág.</s>
                <s xml:id="sxzf4ylmnl">Tey lægstløntu, sum starvast í eldra-, dagstovna- og almannaøkinum, fáa eitt lønarlyft.</s>
              </p>
              <p>
                <s xml:id="sjr2amzhze">Hesi størvini viga tungt á vælferðarvágskálini.</s>
                <s xml:id="afe2fbjk53">Men har mangla fólk.</s>
                <s xml:id="p2fznhaswj">Tá ið umsorganarøkini ikki virka nóg væl, rakar tað jú okkum øll.</s>
                <s xml:id="skalbq35st">Ein meiri hóskandi løn fer sannlíkt at draga fleiri arbeiðsfólk.</s>
              </p>
              <p>
                <seg>***</seg>
              </p>
              <p>
                <s xml:id="wpc7smavao">Vit mugu eisini lætta um hjá øðrum, nú príshækkingar og rentuhækkingar tyngja.</s>
              </p>
              <p>
                <s xml:id="ay234pivfx">Hjá lág- og miðalløntum minka vit skattin 1. januar, so lønin hjá eitt nú krambafólki, handverkarum og flakafólki røkkur eitt sindur longur.</s>
              </p>
              <p>
                <s xml:id="bw3zqtnweb">Eg veit, at undirtøkan fyri at minka skattin er stór.</s>
                <s xml:id="jlpsueeduo">Men fortreytin fyri skattalættanum er, at vit hava tillagað tøku- og veiðugjøld í vinnuni, so vit nú hava stóran part av fíggingini.</s>
              </p>
              <pb n="7"/>
              <p>
                <s xml:id="u6t33jet7x">At tillaga gjøldini og minka lønarskattin skapar betri javnvág millum vinnufólk, sum troyta tilfeingið, og Føroya fólk, sum eigur tilfeingið.</s>
              </p>
              <p>
                <s xml:id="h6uy3zom24">Í vinnuni skal eisini vera javnvág.</s>
                <s xml:id="chu4ttcb6x">Rættindini skulu kosta, men ráð skulu framvegis vera til menning og íløgur.</s>
                <s xml:id="vierm5mmrt">Vit meta ikki, at broyttu gjøldini hava skeiklað hesa javnvág.</s>
              </p>
              <p>
                <s xml:id="qsalc2vy6m">Men fiski- og alivinnan skulu ikki bera alt einsamallar.</s>
                <s xml:id="ft5j3chx44">Skulu vit minka um skattin og samstundis tryggja langtíðarjavnvágina í búskapinum, mugu átøk gerast á fleiri økjum.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="cbknwzrljg">Tí, frú forkvinna – langtíðarbúskapurin javnvigar ikki.</s>
              </p>
              <p>
                <s xml:id="sd74ponxze">Til samanberingar verður barlastin umborð á skipum støðugt tillagað, so skipið ikki fær slagsíðu og í ringasta føri koppar.</s>
              </p>
              <p>
                <s xml:id="k3rg3ip5d5">Vit hava ikki í nóg stóran mun lagt upp fyri broytingum – serliga í fólkasamansetingini.</s>
                <s xml:id="bckfzdmsxl">Vit verða støðugt fleiri eldri, men lutfalsliga færri á arbeiðsmarknaðinum.</s>
                <s xml:id="kj2j4gvnsh">Um 20 ár verða tvífalt so nógv yvir 80 ár sum í dag.</s>
                <s xml:id="eqpjdiqjst">Handla vit ikki nú, er ivasamt, um okkara børn megna at lyfta, tá ið vit gevast at arbeiða.</s>
              </p>
              <p>
                <s xml:id="kztzimb4cy">Misskiljið meg ikki: tað er sanniliga gott, at vit hava tað betri og liva longur.</s>
                <s xml:id="hkvmf3wqta">Men tað ger eisini, at útreiðslurnar í almanna- og heilsugeiranum økjast.</s>
                <s xml:id="g3xesvygdk">Og vøksturin fer bara at standa við.</s>
              </p>
              <p>
                <s xml:id="sbeaagudtg">Vit mugu laga barlastina til fyri at tryggja kjølfestið, nú vektin umborð forskjýtur seg.</s>
              </p>
              <p>
                <s xml:id="n77ffsx5v4">Í fyrsta lagi mugu vit fáa fleiri á arbeiðsmarknaðin.</s>
                <s xml:id="m22ptr54dc">Tí skal samfelagið gerast so dragandi fyri unga ættarliðið, at tey ikki vilja búgva aðrastaðni.</s>
                <s xml:id="qnlh2mnsdu">Og tí skulu pensjónistar kunna tjena meiri, áðrenn teir verða mótroknaðir.</s>
                <s xml:id="jcnthkhceq">Tey, sum orka, skulu eggjast til at arbeiða longur.</s>
              </p>
              <p>
                <s xml:id="gwv72vd2sv">Í øðrum lagi mugu vit tálma útreiðslunum og økja inntøkurnar.</s>
              </p>
              <p>
                <s xml:id="yh3g4jdhkx">Landsstýrið kannar, um almenni geirin virkar nóg væl.</s>
                <s xml:id="ual4vkhc7r">Hóskar hann til støddina á samfelagnum?</s>
                <s xml:id="zgxv7utlgo">Kunnu vit skipa okkum øðrvísi og bíligari?</s>
                <s xml:id="jrpk7qhuqy">Vit noyðast at veita somu ella betri tænastur fyri somu ella færri útreiðslur.</s>
                <s xml:id="w55lhexo22">Tí vit verða støðugt færri at rinda.</s>
              </p>
              <p>
                <s xml:id="cn5ge57s4x">Og vit skulu altíð minnast, at tá ið landið rindar, ja, so er tað Føroya fólk og føroysk vinna, sum rindar.</s>
                <s xml:id="thwm7rbivy">»Almennir pengar« er bara eitt annað heitið fyri hart tjentar pengar.</s>
                <s xml:id="jmnqeap72c">Tí skal hvør króna brúkast við skili.</s>
                <s xml:id="u4q4hpc6vc">Samstundis mugu vit halda vælferðarskyldurnar.</s>
                <s xml:id="hz42guon2i">Tað er ein torfør javnvág.</s>
                <s xml:id="xwf2b73q33">Men hon má finnast.</s>
              </p>
              <p>
                <s xml:id="ra4o4g66as">Lat meg sláa fast, at búskapurin er væl fyri, um vit skuldu fingið eitt tíðarskeið við mótgongd.</s>
                <s xml:id="i2f5ltpchk">Vit hava fingið avlop á fíggjarlógini, og Føroyar eru ikki serliga skuldarbundnar sammett við onnur lond í Vesturheiminum.</s>
                <s xml:id="i6ejfdhwgn">Men vandin lúrir í langtíðarbúskapinum.</s>
              </p>
              <pb n="8"/>
              <p>
                <s xml:id="ddj2horacg">Tí mugu vit tillaga barlastina nú.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="ami3cm6ges">Frú forkvinna.</s>
              </p>
              <p>
                <s xml:id="np7urmldtg">Í Vektarbúðini í Tinganesi starvaðust sonevndir vektarmenn.</s>
                <s xml:id="xh7sqqmojd">Vøran varð løgd á aðra vágskálina, og síðani løgdu vektarmenninir vandaliga lodd fyri lodd sum mótvekt á hina vágskálina.</s>
              </p>
              <p>
                <s xml:id="tamfqqdhkk">Í dag er vinnan mótvektin til vælferðartænasturnar.</s>
                <s xml:id="jsa6y7z2av">Vóru ikki undangongufólk, sum váðaðu, arbeiddu hart og avroknaðu til landskassan, ja, so fekk samfelagið ikki hildið sínar vælferðarskyldur.</s>
              </p>
              <p>
                <s xml:id="yqnun6mpqh">Tí skal vinnan hava góðar karmar og treytir.</s>
              </p>
              <p>
                <s xml:id="qymlqd4lnc">Føroyskt vinnulív skal gerast meiri fjøltáttað, kappingin javnari, og smáar og miðalstórar fyritøkur – eitt nú innan fyri KT, bygging og tænastu – skulu fáa betri møguleikar.</s>
                <s xml:id="qw4n5lwvjx">Partur av mótvektini er, at vit styrkja kappingarførið hjá øllum vinnum.</s>
              </p>
              <p>
                <s xml:id="g4jbo5mdmi">Lægri lønarskattur fer at gera tað lættari at kappast um arbeiðsmegina.</s>
              </p>
              <p>
                <s xml:id="iqd26ctjw4">Vit styrkja eisini kappingarførið við eindini “Export Faroe Islands”, ið skal menna útflutningin – og vit hava hækkað játtanina til tónleikaútflutningsstovuna, FMX.</s>
                <s xml:id="ab3taqqhij">Eisini er lógin um afturbering broytt fyri at draga fleiri stórar filmsframleiðslur hendaveg.</s>
                <s xml:id="opbuhhix7v">Háttvirdir harrar sum James Bond og Peter Pan hava prógvað, at Føroyar egna seg væl til film.</s>
              </p>
              <p>
                <s xml:id="msko7sqdn6">Eisini smærri vinnur og íverksetarar kunnu við røttu umstøðunum vaksa.</s>
                <s xml:id="y3xbzgu62b">Eitt nú tey, sum framleiða stuttfluttar vørur, og tey, ið gera sterkan løg.</s>
                <s xml:id="rl5pfb5lon">Vit broyta rúsdrekkalógina, so at tey kunnu selja sínar vørur úr egnum sølubúðum.</s>
              </p>
              <p>
                <s xml:id="hqnc62myhw">Vit vita, at tað kann vera tungt hjá smáum fyritøkum, um starvsfólk gerast langtíðarsjúk.</s>
                <s xml:id="p6ldwpfrvg">Tá hava tey rætt til løn í 120 dagar.</s>
                <s xml:id="mb5bgkzo56">Frameftir kunnu smá vinnurekandi fáa sjúkraendurgjald úr dagpeningaskipanini.</s>
              </p>
              <p>
                <s xml:id="yuca5ndg47">Tann vinnan, sum veksur skjótast, er uttan iva ferðavinnan.</s>
                <s xml:id="q3kg64bp2o">Her er trupult at finna røttu javnvágina, men tað er avgerandi, at vit megna tað.</s>
              </p>
              <p>
                <s xml:id="s2befkjxqf">Ferðavinnuvirksemið skal skipast í samljóði við náttúruna og í samstarvi við fólk á staðnum, sum eisini skulu fáa ágóðan.</s>
                <s xml:id="ust5cufg6n">Samstundis skulu vit tryggja rættin hjá føroyingum til at ferðast ókeypis í náttúruni.</s>
              </p>
              <p>
                <s xml:id="ruabr636hl">Tað skal gerast við virðing fyri virkseminum hjá teimum, sum varða av jørðini, og atlit skulu takast til náttúru og trygd.</s>
              </p>
              <p>
                <s xml:id="s5ycdq5plb">Lógaruppskot um gongd í haga kemur fyri tingið í vetur.</s>
              </p>
            </div>
            <pb n="9"/>
            <div>
              <p>
                <s xml:id="bldqaqf5wq">Frú forkvinna.</s>
              </p>
              <p>
                <s xml:id="ol6e6swy4x">Landið eigur ikki at krevja nógv av smávinnum, sum sáttliga taka síni fyrstu fet.</s>
                <s xml:id="ieq5ze5npo">Ei heldur skulu vit leggja stein oman á byrði, tá ið tað gongur illa í sterku vinnunum.</s>
              </p>
              <p>
                <s xml:id="xp2iz24dxj">Eingin ivi er um, at fiski- og alivinnan eru høvuðsvinnur okkara.</s>
                <s xml:id="qqzejc7jkd">Tá ið vinnur gerast so mikið sterkar, eiga vit at fáa eitt rímiligt gjald fyri firðir, tilfeingi og tænastur, sum vinnan brúkar.</s>
              </p>
              <p>
                <s xml:id="jfkct57c3i">Landið skal eisini leggja sín part á vágskálina við góðum kørmum og umstøðum.</s>
              </p>
              <p>
                <s xml:id="md5k2jfyxs">Vit skulu geva fiskivinnuni karmar til nýskapan og virðisvøkstur.</s>
              </p>
              <p>
                <s xml:id="yvmslrdi55">Hóast tað er trupult, arbeiða vit við at tryggja partrolarunum rættindi á fjarleiðunum, nú upsafiskiskapurin er vánaligur.</s>
              </p>
              <p>
                <s xml:id="ho7mj3snpe">Hinvegin er tað hugaligt við rokfiskiskapinum á Føroya Banka, sum kann gerast eitt týdningarmikið íkast hjá línu- og útróðrarbátunum.</s>
              </p>
              <p>
                <s xml:id="nenfujppwr">Tá ið tað kemur til alingina, er peningur settur av til gransking.</s>
                <s xml:id="m6jt74lrtw">Vit vilja vita, hvussu vit basa laksalús, ala á opnum havi, hvussu alingin ávirkar havumhvørvið – og um samband er millum upsastovn og aling.</s>
              </p>
              <p>
                <s xml:id="qpfj7cqcd7">Saman við vinnuni vilja vit tryggja, at føroysk aling eisini frameftir verður burðardygg og í samljóði við umhvørvið.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="zihm7mfats">Tí frú forkvinna: Fortreytin fyri lívi og virksemi í Føroyum er, at vit virka í javnvág við viðbreknu náttúruna og umhvørvið.</s>
                <s xml:id="c4r627e3na">Henda javnvág er so líðandi skeiklað seinastu árini.</s>
              </p>
              <p>
                <s xml:id="srgatepzvq">Í eini sjónvarpssending segði virðislønti náttúrugranskarin, Jens Kjeld Jensen, soleiðis: »Mann skuldi trúð, at tey, sum búgva her, eisini vilja hava, at børnini skulu síggja lunda, lomviga og ymsar sjáldsamar plantur.</s>
                <s xml:id="c2fy7yil5c">Tað er løgið, at politikararnir ikki vilja lata tað víðari til síni børn og barnabørn.«</s>
              </p>
              <p>
                <s xml:id="nhf7skbfyo">Og eg viðgangi: tað tók ov langa tíð.</s>
                <s xml:id="pgxu7kh6ku">Tað var í tøkum tíma, at ein breiður meiriluti loksins samtykti náttúruverndarlógina í vár.</s>
                <s xml:id="hoat7gc5ce">Nú fáa vit vart ávís øki, djórasløg og plantusløg – og lógin verður frameftir dagførd og fjøltáttað.</s>
              </p>
              <p>
                <s xml:id="jjdkwvp7x3">Náttúrupolitikkur Føroya fer at áleggja landsstýrisfólkum at arbeiða við fyriliti fyri náttúruni.</s>
              </p>
              <p>
                <s xml:id="mopugfzwyh">Leingi hava vit hugsað um veðurlagsbroytingar sum nakað óítøkiligt, sum fer at raka komandi ættarlið.</s>
                <s xml:id="xxusnatrjx">Men nú síggja vit, at hitin – bæði í heiminum og í sjónum – er methøgur.</s>
                <s xml:id="yks54mfybf">Suðurevropa hevur í summar staðið í ljósum loga, og stór broyting kann koma fyri fugl og fisk um okkara leiðir, tí havið hitnar.</s>
              </p>
              <pb n="10"/>
              <p>
                <s xml:id="baqjhgsxa2">Í heyst leggur nýggja umhvørvismálaráðið fram uppskot um veðurlagslóg, so landsstýrið verður bundið til at minka útlátið.</s>
                <s xml:id="rn42gh2o5r">Í vikuni vístu nýggj tøl, at tað, vit gera, munar.</s>
                <s xml:id="luac56hzom">Útlátið er minkað.</s>
                <s xml:id="js5whdykpw">Men tað skal skerjast uppaftur meir.</s>
              </p>
              <p>
                <s xml:id="hho7nk4jth">Í fjør samtykti Løgtingið ein orku- og veðurlagspolitikk, og longu í ár verða 7 av teimum 25 átøkunum framd í verki.</s>
                <s xml:id="q3nf3erejg">Komandi ár arbeiða vit við minst 10 átøkum.</s>
              </p>
              <p>
                <s xml:id="kmc2vo4hty">Ein týðandi partur av hesum er skiftið frá olju til varandi orkukeldur.</s>
                <s xml:id="wn3gl4khcy">Hetta krevur, at vit leggja orkunýtsluna um, spara orku og útbyggja varandi orku.</s>
                <s xml:id="miavsxvcq6">Í næstum gera vit avtalu við SEV um orkuútbyggingar komandi fimm árini, og nýggj el-veitingarlóg kemur í Løgtingið.</s>
                <s xml:id="sct4dcdalq">Vit hava eisini sett pengar av til, at almennir bygningar kunnu hitast við grønari orku.</s>
              </p>
              <p>
                <seg>***</seg>
              </p>
              <p>
                <s xml:id="xiymhqbmdk">Burðardyggur politikkur snýr seg eisini um at røkja tað, sum longu er.</s>
              </p>
              <p>
                <s xml:id="izmhtq5ir6">Játtanin til at viðlíkahalda landsins bygningar er hækkað í 2023, og hon hækkar aftur í 2024.</s>
                <s xml:id="qriv5nzn2t">Eisini eru 10 milliónir settar av til asfaltering í ár, og meira verður sett av komandi árini.</s>
              </p>
              <p>
                <s xml:id="o2g4dothyn">Um ársskiftið kunnu vit koyra til Sandoynna – og til Fámjins og Norður um Fjall komandi ár.</s>
                <s xml:id="e2yefcqruy">Til Dals verður borað ígjøgnum í ár, og vit fyrireika tjørnuvíkartunnilin.</s>
                <s xml:id="rymglc2dhg">Forkanningarnar til suðuroyartunnilin skulu verða lidnar í 2024.</s>
                <s xml:id="vkhwk7yyvy">Tá taka vit støðu til, hvussu farast skal fram.</s>
              </p>
              <p>
                <s xml:id="whsaxfjzww">Strandferðsluflotin má endurnýggjast, og forarbeiðið til tað er byrjað.</s>
                <s xml:id="bd2k2h2ub4">Málið er, at skipini verða bygd í Føroyum og nýta grøna orku.</s>
              </p>
              <p>
                <s xml:id="can6eui7nf">Ynskini um stórar íløgur komandi árini – á ymiskum økjum – eru mong.</s>
                <s xml:id="nzmlwjd46h">Alt kann ikki gerast samstundis.</s>
                <s xml:id="y7vmio2smm">Tað hava vit ikki ráð til.</s>
                <s xml:id="mcswe6lzia">Tí mugu vit raðfesta.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="izgk6wsiab">Frú forkvinna.</s>
              </p>
              <p>
                <s xml:id="d2gva47mpn">Vektarmenninir í Vektarbúðini í Tinganesi høvdu eisini aðrar týðandi uppgávur enn at viga.</s>
              </p>
              <p>
                <s xml:id="apxj2jjwsm">Har kundu tey allarveikastu leita sær hjálp, tá ið tey ongan annan møguleika vistu sær.</s>
              </p>
              <p>
                <s xml:id="enyuf6dzo3">Og sannleikin er, at okkum øllum stundum tørvar hjálp.</s>
                <s xml:id="mt2u22fxb6">Ikki minst, tá ið heilsan bilar.</s>
              </p>
              <p>
                <s xml:id="j26b3djdwm">Men trýstið á sjúkrahúsini veksur støðugt.</s>
                <s xml:id="hpuv4dmh4h">Vit mugu tí umskipa heilsuøkið.</s>
                <s xml:id="vjllwfjdbw">Veita betri og fleiri tilboð kring landið.</s>
                <s xml:id="jvlr3xerwl">So nógvar kanningar og viðgerðir sum gjørligt skulu gerast í nærumhvørvinum.</s>
                <s xml:id="dvkd4hlcza">Eitt dømi er dialysuviðgerðin í Suðuroy, sum verður klár seinni í ár.</s>
              </p>
              <pb n="11"/>
              <p>
                <s xml:id="j3tq3n3bgr">Tríggir kommunulæknar koma afturat, so vit fáa 37 tilsamans, og vit styrkja framhaldandi Læknavaktina.</s>
              </p>
              <p>
                <s xml:id="llys2b5uuf">Vit orða ein yvirskipaðan heilsupolitikk og taka støðu til, hvørji serlæknaøki skulu mennast, hvussu vit nøkta læknatørvin – og hvussu vit kunnu skipa eitt universtetssjúkrahús.</s>
              </p>
              <p>
                <s xml:id="ar7icodqma">Fleiri landsdemenssamskiparar verða settir.</s>
              </p>
            </div>
            <div>
              <p>
                <s xml:id="hgudwwllzj">Frú forkvinna.</s>
              </p>
              <p>
                <s xml:id="yn4aeprjm7">Kjarnin í vælferðarsamfelagnum er jú, at vit hjálpast at.</s>
                <s xml:id="n4eztnmqkh">»Berið byrðar hvør hjá øðrum« er greiða áminningin í Bíbliuni.</s>
              </p>
              <p>
                <s xml:id="fh5eq2qwlm">Lagnan býtir ikki út eftir eini fyrimynd um javnvág.</s>
                <s xml:id="oj4zogkcwk">Summi fáa tungt at bera.</s>
                <s xml:id="csmzil2kmz">Og tað er menniskjansliga, moralska og politiska skylda okkara at lætta um.</s>
              </p>
              <p>
                <s xml:id="hkj4jluuw3">Síðani vit fyri 50 árum síðani tóku okkara egnu við breki, menningartarni og sálarligum avbjóðingum heim úr Danmark, hava vit støðugt roynt at tryggjað betri kor.</s>
                <s xml:id="xrnexp56xf">Eitt framstig verður í januar, tá ið vit fáa eitt brekumboð.</s>
              </p>
              <p>
                <s xml:id="owzoghyn4w">Eitt annað framstig verður fyri børn við downsyndromi.</s>
                <s xml:id="xwx6omz6qh">Í mars tosaði kringvarpið við Svannu Dam Joensen.</s>
                <s xml:id="q7sv7ktbe6">Hon er mamma seks ára gamla Ólav, ið hevur downsyndrom.</s>
                <s xml:id="tlsu5xmkkq">Hon segði: »Ólavur hevur tørv á nógvari hjálp.</s>
                <s xml:id="oekfxwbn22">Men hann gongur í barnagarði, hann trívist væl, og hann hevur nógvar vinir, tí hann fær ta hjálpina, sum hann hevur brúk fyri.</s>
                <s xml:id="wvqopcxeye">Tað má vera eitt mál, at øll børn við downsyndromi fáa ta somu hjálpina«.</s>
              </p>
              <p>
                <s xml:id="q5zbmjisru">Her eru vit samd.</s>
                <s xml:id="gtuxvk4eb7">Tað má vera javnvág.</s>
                <s xml:id="rjzytaut62">Tí verður ein bráðloysn sett í verk, so øll børn við downsyndromi fáa samskiftishjálp.</s>
                <s xml:id="ok2u3uzbcm">Eisini fyrireika vit aðrar samskiftisloysnir til børn og ung, ið hava hjálp fyri neyðini – og vit styrkja umstøðurnar hjá teknmáli, talulæru og øðrum samskiftisháttum.</s>
              </p>
              <p>
                <s xml:id="vt7g3nk5m3">“Tann góða tilgongdin”, ið er eitt samstarv um børn við autismu, verður eftirmett og víðkað, og eitt álit um børn og ung við sálarligum trupulleikum er júst handað landsstýrismanninum.</s>
              </p>
              <p>
                <s xml:id="jyji5ilxhk">Tað henda støðugt batar.</s>
                <s xml:id="kn2su6vkok">Men eg viðurkenni, at tað – fyri tey, sum bíða – mangan kann tykjast ganga seint.</s>
              </p>
              <p>
                <seg>***</seg>
              </p>
              <p>
                <s xml:id="xdsxhzmb6v">Tí gleðist eg um, at drúgva ójavnvágin við bústaðartilboðum nú verður rættað.</s>
              </p>
              <p>
                <s xml:id="hfyagkvnp6">Trý sambýli eru um at vera liðug, og komandi ár fara vit undir tvey afturat – á Argjum og í Miðvági.</s>
                <s xml:id="m7kkh3oqqf">Rásin í Runavík verður útbygd, so tvífalt so nógv ung sleppa »í læru til lívið«.</s>
              </p>
              <pb n="12"/>
              <p>
                <s xml:id="cpjhyjlib4">Nógvir vardir bústaðir eru dagførdir, og 11 nýggj pláss eru útvegað.</s>
              </p>
              <p>
                <s xml:id="rkyeeoc7l7">Men avbjóðingarnar á bústaðarmarknaðinum hava ikki einans rakt fólk við serligum tørvi.</s>
              </p>
              <p>
                <s xml:id="uopnorvcu4">Vit eru vorðin væl fleiri í Føroyum.</s>
                <s xml:id="hhgfu2rqh3">Tað skapar eina ójavnvág millum eftirspurning og útboð, sum trýstir bústaðarprísirnar upp.</s>
              </p>
              <p>
                <s xml:id="pheqtyysit">Vit gleðast um, at fólk flyta heim.</s>
                <s xml:id="yns6iamala">Vit hava stóran tørv á øllum góðum hondum og høvdum.</s>
              </p>
              <p>
                <s xml:id="vslb2nizxm">Men ilt er at finna bústað.</s>
                <s xml:id="zbuv5b4wl5">Og hjá teimum, sum leiga, er støðan ótrygg.</s>
              </p>
              <p>
                <s xml:id="eojsa6rjm4">Vit hava broytt lógina, so at Bústaðir ikki skulu samstarva við privatar íleggjarar.</s>
                <s xml:id="hbdfcxwmi7">Tað ger tað lættari at fara undir at byggja, og tað minkar kravið um vinnuligt avkast.</s>
              </p>
              <p>
                <s xml:id="r2pxxgw3hw">Vit fara eisini at loyva kommunum at stovna og reka almannagagnlig bústaðarfeløg saman við Bústøðum.</s>
                <s xml:id="xq6spqw36c">Við hesum kemur væntandi ferð á bústaðarbyggingina kring landið.</s>
              </p>
              <p>
                <s xml:id="acfihm7n2n">Kommunurnar skulu eisini kunna áseta bústaðarskyldu á nýggjum útstykkingum og krevja tænastugjald frá húsaeigarum, sum ikki búgva í kommununi.</s>
              </p>
              <p>
                <s xml:id="kvwd6sfudg">Samanlagt fara hesi átøk at geva betri javnvág millum løn og leigu.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="fo7aqzgbvq">Frú forkvinna.</s>
              </p>
              <p>
                <s xml:id="gq4rbx7cp3">Eitt annað, sum setur trýst á bústaðarmarknaðin – men eisini almannaverk og skúlaverk – er, at nógv útlendsk arbeiðsmegi flytur til landið.</s>
              </p>
              <p>
                <s xml:id="xsvwk577tc">Við fast-track skipanini kann vinnan nú lættari fáa neyðuga hjálp frá útlendskari arbeiðsmegi.</s>
                <s xml:id="fruqfbcs4v">Men hugsanin var, at tey skuldu arbeiða her og hava sín grundvøll í heimlandinum.</s>
              </p>
              <p>
                <s xml:id="rxr66yddlz">Í seinastuni er talið á familjusamanføringum tó stórliga hækkað, tí tey, sum koma higar at arbeiða, vilja skapa sær og familjuni eitt nýtt lív her.</s>
                <s xml:id="muuyeq3x4p">Bara í fjør fluttu 78 børn til Føroya gjøgnum skipanina við familjusamanføring.</s>
              </p>
              <p>
                <s xml:id="aszhegqs2u">Útlendingalógin er gomul – og tað hevur skund at nútímansgera hana, tí hon skapar ójavnvág í okkara lítla samfelagi.</s>
              </p>
              <p>
                <s xml:id="divwztvnc7">Okkum tørvar arbeiðsmegi, og útlendingar veita eitt virðismikið íkast til okkara samfelag.</s>
                <s xml:id="lok7pv4mxl">Men vit noyðast at tryggja javnvágina millum rættindi og skyldur teirra, so vit ikki missa tamarhaldið.</s>
              </p>
              <p>
                <s xml:id="ykm3yze2pg">Hesi viðurskifti skulu fáast í javnvág sum skjótast.</s>
              </p>
              <pb n="13"/>
              <p>
                <s xml:id="wbfoopeikd">Tí skal Útlendingastovan kunna avgreiða arbeiðsloyvi í Føroyum, og útlendskir arbeiðstakarar skulu kunna uppihalda familjuni, søkja teir um familjusamanføring.</s>
              </p>
              <p>
                <s xml:id="xrhuziq6rp">Vit mugu samstundis gera okkara til, at tilflytarar falla til í Føroyum.</s>
                <s xml:id="trnolictw6">Tí kemur nýggj integratiónslóg í vár.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="bhr73dl46e">Frú forkvinna.</s>
              </p>
              <p>
                <s xml:id="w3byzsl4ws">Fyri fáum døgum síðani bórust tíðindini um, at pedofilar hava forbrotið seg móti børnum á netinum.</s>
                <s xml:id="khxmw7oury">At teir ígjøgnum sosialar miðlar gykla og tøla – og síðani á grovasta hátt bróta álitið, óseku børnini sýna teimum.</s>
                <s xml:id="oxa5wl36fv">Hetta er menniskjansliga og moralskt forkastiligt.</s>
              </p>
              <p>
                <s xml:id="oy2n56duyf">Landsstýrið tekur hetta í størsta álvara, og longu í heyst verður tað revsivert at byggja upp samband við børn við tí fyri eyga seinni at fremja kynsligan ágang.</s>
              </p>
            </div>
            <div>
              <p>
                <s xml:id="ay7mdi2wgp">Tí frú forkvinna,</s>
              </p>
              <p>
                <s xml:id="obyyilhklb">Føroyar skulu vera heimsins besta barnaland.</s>
              </p>
              <p>
                <s xml:id="fivs62hrto">Tíverri hava nógvar føroyskar barnafamiljur seinastu árini upplivað fakbólkar, sum ikki tosa saman.</s>
                <s xml:id="jxyrsqjgqe">Stovnar, sum ikki samstarva.</s>
                <s xml:id="j54o35sr4n">Ráð, sum vísa til hvørt annað.</s>
                <s xml:id="boy5h5fm7e">Tað hevur verið ørkymlandi.</s>
              </p>
              <p>
                <s xml:id="xvpkhu5lq5">Tí hevur samgongan raðfest eitt barna- og útbúgvingarmálaráð.</s>
                <s xml:id="lb5am56nkr">Tað minkar um vandan fyri, at børn og ung detta niðurímillum, nú sama ráð fylgir teimum frá vøggu til vaksnamannalív.</s>
              </p>
              <p>
                <s xml:id="igyx567hq3">Ein av avbjóðingunum er ójavnvágin á dagstovnaøkinum.</s>
                <s xml:id="mjfp52krrv">Okkum tørvar námsfrøðingar, og nú játtanin er hækkað, kunnu tvífalt so nógv lesa námsfrøði.</s>
                <s xml:id="po6q7oqwam">Vit gera eisini eina heildarætlan fyri dagstovnaøkið og endurskoða dagstovnalógina saman við kommununum.</s>
              </p>
              <p>
                <s xml:id="irkgof43c4">Í fólkaskúlanum verða eisini broytingar.</s>
                <s xml:id="ekkhbibe2c">Vit stytta skúladagin, styrkja tvílæraraskipanina og leiklutin hjá flokslæraranum – og tryggja betri javnvág millum lærugreinarnar.</s>
                <s xml:id="zijiylleso">Færri næmingar skulu vera í flokkunum, so lærarin fær betri tíð til hvønn einstakan.</s>
                <s xml:id="bk4tmtaaoc">Í heyst verður aðalorðaskifti um fólkaskúlan.</s>
              </p>
              <p>
                <s xml:id="pua2kcnjld">Eisini arbeiða vit við ískoytisútbúgvingum, sum tryggja upptøku á Heilsuskúla Føroya, og vit vilja veita heilsuhjálparum løn undir útbúgving, so betri javnvág fæst millum útbúgving og familjulív.</s>
              </p>
              <p>
                <s xml:id="hbgxaukwh7">Í miðnámsskúlanum skal bera til at fáa sveinabræv og samstundis miðnámsprógv, sum ger tað gjørligt at lesa víðari.</s>
              </p>
              <pb n="14"/>
              <p>
                <s xml:id="byj3bhmbt7">Sum nakað nýtt kemur ein royndarskipan fyri miðnámsskúlanæmingar, ið íðka úrvalsítrótt, so tey kunnu taka eina miðnámsútbúgving eftir vanligari tíð.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="khyjfj7njw">Tí frú forkvinna.</s>
              </p>
              <p>
                <s xml:id="v5i3wsuhof">Tað gongur heilt ómetaliga væl í føroyskum ítrótti.</s>
                <s xml:id="xpquvqg4xh">Evni og avrik viga væl upp ímóti útlendsku kappingarneytunum.</s>
              </p>
              <p>
                <s xml:id="vse3fbrn3e">Játtanin til ÍSF er hækkað 2 milliónir.</s>
                <s xml:id="ir6arxg3la">Komandi árini hækkar hon meira.</s>
              </p>
              <p>
                <s xml:id="yf2negiybv">Í stórt sæð øllum ítróttagreinum er framgongd, og vit standa okkum væl á Oyggjaleikum, Special Olympics og til NM, EM og HM.</s>
              </p>
              <p>
                <s xml:id="cswreecn7b">Tað verður ein stórhending, tá ið hondbóltsmenninir í januar spæla EM-endaspæl.</s>
                <s xml:id="hq3vlgyqld">Tað er eisini stórt, at Oyggjaleikir koma aftur til Føroya – og vit síggja aftur úrmælingar miða ímóti OL.</s>
              </p>
              <p>
                <s xml:id="qqtiyzphdg">Ein, sum droymir um OL, er Jónas Isaksen, sum íðkar frælsan ítrótt.</s>
                <s xml:id="juw6oid2vk">Hann er eitt av okkara størstu stjørnuskotum, og á oyggjaleikum staðfesti venjarin, at Jónas hevur eina framúr góða javnvág millum úthaldni og skjótleika.</s>
                <s xml:id="f2bqbpsfy2">Sjálvur segði Jónas: »OL er mítt hægsta mál.</s>
                <s xml:id="ejbkh4jufl">OL fyri Føroyar.«</s>
              </p>
              <p>
                <s xml:id="ml6n44c5xj">Landsstýrið og ÍSF arbeiða fyri, at føroyingar skulu kunna kappast undir Merkinum heldur enn Dannebrog.</s>
              </p>
            </div>
            <div>
              <p>
                <s xml:id="xo2qajqj6h">Frú forkvinna.</s>
              </p>
              <p>
                <s xml:id="sqyqyko2gb">At hava eina sunna sál í einum sunnum likami.</s>
                <s xml:id="imjvllg4xz">Tað er besta javnvágin, sum menniskjað kann vera í.</s>
              </p>
              <p>
                <s xml:id="lbgasyj6dy">Meðan ítrótturin tryggjar, at likamið er sunt – so tryggja mentan og list, at sálin er sunn.</s>
              </p>
              <p>
                <s xml:id="hyztvllwq5">Á hesum økinum er samgongan samd: listin skal ikki stýrast, men styrkjast.</s>
              </p>
              <p>
                <s xml:id="qevdqvnfno">Tí er Føroya Symfoniorkestur, sum í ár fyllir 40, styrkt við hægri játtan.</s>
              </p>
              <p>
                <s xml:id="aa2vkhh6fy">Og tí eru fýra milliónir settar av til at fyrireika Tjóðleikhús Føroya.</s>
                <s xml:id="gcj4sp4bgi">Næsta stigið er at fáa fíggingina upp á pláss – ta føroysku eins væl og ta útlendsku.</s>
              </p>
              <p>
                <s xml:id="kaqtfgegde">Tjóðleikhúsið fer at styrkja leiklistina – og at gagna eitt nú ritlist, tónlist og dansi.</s>
                <s xml:id="qi4tyn64ir">Tað fer eisini at hava málsligan týdning.</s>
                <s xml:id="xo6zkr5u5i">Nú enska málið við føstum fetum trokar seg inn og koppar málsligu javnvágini, mugu vit leggja alla mótvekt í.</s>
              </p>
              <pb n="15"/>
              <p>
                <s xml:id="izlxs6zncj">Føroyskt skal inn á talgildar pallar, og útboðið av føroyskum barna- og ungdómstilfari skal fleirfaldast.</s>
                <s xml:id="floce3aa5s">Vit stuðla somuleiðis eini røð av átøkum, sum styrkja føroyska málið.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="grbyae3mtd">Frú forkvinna.</s>
              </p>
              <p>
                <s xml:id="f54fu25vbr">»Føroya mál á manna tungu merkir: her býr Føroya fólk« syngja vit.</s>
              </p>
              <p>
                <s xml:id="arhhgb4oxd">Men hvat merkir tað, at vit eru Føroya fólk?</s>
                <s xml:id="za6lw773o2">Hvørji eru vit?</s>
                <s xml:id="nqdkbblgkc">Hvørji vilja vit vera?</s>
              </p>
              <p>
                <s xml:id="sncyznopfh">Politikkur snýr seg um, hvat vit frameftir skulu gera.</s>
                <s xml:id="k7eiq766ii">Og tað, vit gera, avdúkar, hvørji vit eru.</s>
              </p>
              <p>
                <s xml:id="e3l2ys4csj">Fyri meg snýr svarið seg um javnvágina millum tað menniskjasliga, moralska og búskaparliga.</s>
              </p>
              <p>
                <s xml:id="mmvebufpfl">Í nógvum málum eru vit eisini samd.</s>
              </p>
              <p>
                <s xml:id="dcm7yzrcnx">Eitt nú, tá ið Løgtingið einmælt samtykti at taka ímóti 200 ukrainskum flóttafólkum.</s>
              </p>
              <p>
                <s xml:id="tpcdo5dihc">Eisini var løgtingið í vár samt um at lata 7 milliónir í neyðhjálp til Ukraina – størsta einstaka upphædd, sum Føroyar nakrantíð hava latið.</s>
                <s xml:id="tgdz5nmxq4">Komandi ár fær Ukraina minst 10 milliónir.</s>
              </p>
              <p>
                <s xml:id="bhgeitoj43">Men ein stórur spurningur fylgir við flóttafólkunum úr Ukraina.</s>
              </p>
              <p>
                <s xml:id="iizmyamm4z">Hvussu skulu vit fyrihalda okkum til Russland, sum hevur gjørt hesi fólkini til flóttafólk?</s>
                <s xml:id="jifceck2hc">Sum hevur bumbað fleiri býir í Ukraina til skerv og dripið túsundavís?</s>
                <s xml:id="lqahpjvahx">Sum hevur skeiklað javnvágina í Evropa?</s>
              </p>
              <p>
                <s xml:id="ancegan2oz">Er tað menniskjansligt og moralskt rætt at samstarva við eitt land, ið fremur slíkar illgerðir og brýtur bæði fólkarætt og altjóða lóg?</s>
              </p>
              <p>
                <s xml:id="tt73i7ohm2">Landsstýrið vigar í løtuni samstarv okkara við Russland.</s>
                <s xml:id="io77ky2xf7">Í heyst verður greitt, hvat skal henda í 2024.</s>
              </p>
              <p>
                <s xml:id="we4ej6unvw">Sama hvør avgerðin verður, kann hon ikki bara grundast á búskaparlig atlit.</s>
                <s xml:id="ybxq3z7nw4">Tað, sum kann tykjast skynsamt í dag, nýtist ikki vera tað besta í longdini.</s>
                <s xml:id="cymql3ggos">Javnvágin kann skjótt skifta.</s>
                <s xml:id="lani2k37jg">Vit mugu eisini hava moralsk og menniskjanslig atlit við.</s>
              </p>
            </div>
            <div>
              <p>
                <s xml:id="nlyqbey67o">Frú forkvinna – tað mugu vit altíð.</s>
              </p>
              <p>
                <s xml:id="gjaw4zmuae">Eisini í støðu okkara í heiminum sum heild.</s>
                <s xml:id="p36guhutnq">Vit skulu taka ábyrgd.</s>
              </p>
              <p>
                <s xml:id="bkhwat3bp6">Javnvág er tó ikki millum tað, vit vilja, og tað, vit hava heimild til á uttanríkispolitiska økinum.</s>
                <s xml:id="brd53ybpw5">Hetta skal broytast.</s>
              </p>
              <pb n="16"/>
              <p>
                <s xml:id="xh23xzde74">Í heyst leggja vit uppskot fram um føroyskan trygdar- og verjupolitikk.</s>
                <s xml:id="rynhxe4wka">Avgerðir á hesum økjum skulu ongantíð takast uttan um okkum.</s>
                <s xml:id="pqsn36pxnz">Tí tað er okkum, tað snýr seg um.</s>
              </p>
              <p>
                <s xml:id="c67xc3nzvz">Politikkurin skal byggja á, at Føroyar eru partur av vesturheiminum og samstarva við NATO.</s>
                <s xml:id="jxws3ypduc">Eg heiti á Løgtingið um at standa saman.</s>
              </p>
              <p>
                <s xml:id="gd2bnmncts">Vit vilja eisini taka størri ábyrgd í sambandi okkara við Danmark.</s>
                <s xml:id="ep2alxzgiu">Føroyingar eru ríkari fyri hvønn íbúgva enn danir.</s>
                <s xml:id="bpokmm6lzc">Tað er tí eisini ábyrgdarfult at niðurlaga ríkisveitingina.</s>
                <s xml:id="gmtpgsea6r">Men vit gera tað skynsamt við 25 milliónum um árið.</s>
              </p>
              <p>
                <s xml:id="nffe4gaarg">Tað var somuleiðis at sýna ábyrgd, tá ið Løgtingið einmælt yvirtók vitaverk, sjóuppmerking og farsóttarøki.</s>
                <s xml:id="zmzfyc4y3i">Í næstum yvirtaka vit loftrúmið og sjórættin.</s>
              </p>
              <p>
                <seg>***</seg>
              </p>
            </div>
            <div>
              <p>
                <s xml:id="zbcz45g65y">Frú forkvinna.</s>
              </p>
              <p>
                <s xml:id="edhpvbfcjc">Sambært Sprotanum merkir orðið »javnvág«, at tveir lutir viga tað sama.</s>
                <s xml:id="g5mdnjyawg">Hetta var aðalmálið í Vektarbúðini – og í politikki eiga vit eisini støðugt at leita eftir røttu javnvágini.</s>
              </p>
              <p>
                <s xml:id="rcy4wz6qyt">Millum inntøkur og útreiðslur.</s>
                <s xml:id="nwxjjv55on">Millum vinnuligan framburð og náttúruvernd.</s>
                <s xml:id="ageekbz6jj">Millum menniskjanslig og búskaparlig atlit.</s>
              </p>
              <p>
                <s xml:id="hbbxpb72v5">Skeiklast javnvágin á einum øki, skeiklast hon á øðrum økjum við.</s>
                <s xml:id="h7fz5it2pe">Skeiklast hon ov nógv, fer samfelagið av lagi.</s>
              </p>
              <p>
                <s xml:id="avyugbfnlx">Javnvágin er tó aldrin fullkomin, tí viðurskiftini broytast alla tíðina.</s>
              </p>
              <p>
                <s xml:id="ndugxjbb7i">Sum Trygvi Danielsen yrkir: <lb/> <quote>Alt aldar <lb/> alsamt <lb/> ójavnt</quote></s>
                <note>
                  <s xml:id="nco3opka7u">Sum Trygvi Danielsen yrkir: “Alt aldar alsamt ójavnt”.</s>
                </note>
              </p>
              <p>
                <s xml:id="fsvttj5jet">Tí mugu vit – eins og vektarmenninir – støðugt leggja lodd á og taka lodd av fyri at tryggja rætta mótvekt.</s>
                <s xml:id="uyi23i2ioj">Eg eri bjartskygdur um, at gerðir og avgerðir okkara geva betri javnvág.</s>
              </p>
              <p>
                <s xml:id="ppvxztfeoj">Búskaparliga, menniskjansliga og moralskt.</s>
                <s xml:id="ln33vrd6h7">Tað, vit gera, avdúkar jú, hvørji vit eru.</s>
              </p>
              <p>
                <s xml:id="zl6tog532n">Góða ólavsøku, øll somul.</s>
              </p>
              <p>
                <s xml:id="xtqqgzpagd">Gud signi Føroyar.</s>
              </p>
            </div>
          </div>
        </div>
        <div type="chapter">
          <head rend="bold center">Partur II</head>

        </div>
        <div type="chapter">
          <head>Partur III</head>
          <div>
            <head rend="bold">Løglisti</head>
          </div>
        </div>
      </div>
    </body>
  </text>
</TEI>