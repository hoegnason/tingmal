<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>FG-001/2023: Frágreiðing løgmans á ólavsøku 2023</title>
      </titleStmt>
      <publicationStmt>
        <publisher>Rani Høgnason Hansen</publisher>
        <idno type="url">https://github.com/hoegnason/tingmal</idno>
        <availability status="free">
          <licence target="https://creativecommons.org/licenses/by/4.0/">This work is licensed under a Creative Commons Attribution 4.0 International License</licence>
          <p>This TEI file is part of the "Tingmál" dataset and is an unofficial publication; it is not affiliated with or endorsed by Løgtingið. You may share and adapt with attribution. Provided "as is," without warranties.</p>
          <p>Original content is used here under §9 (public documents) and §27 (public debate) exceptions of the Faroese Copyright Act.</p>
        </availability>
        <date when="2025-11-09" />
      </publicationStmt>
      <notesStmt>
        <note />
      </notesStmt>
      <sourceDesc>
        <bibl type="parliamentary_document">
          <publisher>Føroya Løgting</publisher>
          <author>
            <persName>Aksel Vilhelmson Johannesen</persName>
            <roleName>løgmaður</roleName>
          </author>
          <ref target="https://www.logting.fo/documents/57162" />
          <note type="source_format">PDF document, machine-readable text</note>
          <date when="2023-07-29">29. juli 2023</date>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p statrt="medium">Manual correction of OCR/extraction errors identified during PDF text extraction.</p>
        </correction>
        <segmentation>
          <p statrt="medium">Questions segmented according to the numbered structure in source document. Background text has been divided into paragraphs and sentences.</p>
        </segmentation>
      </editorialDecl>
    </encodingDesc>
  </teiHeader>
  <text>
    <body>
      <pb n="1" />
      <div type="report">
        <pb n="3" />
        <div type="chapter">
          <head>Partur I</head>
          <div>
            <head rend="bold">Framløga løgmans</head>
            <pb n="5" />
            <div>
              <p>
                <s>Eg skal í dag byrja við tveimum orðum, sum ongantíð fyrr eru søgd í eini løgmansfrágreiðing.</s>
                <s>Tvey orð, sum tykjast smá, men sum kortini bera boð um eina nýggja javnvág:</s>
              </p>
              <p>
                <s>»Frú forkvinna!«</s>
              </p>
              <p>
                <s>Vónandi fara vit politikarar at ganga undan við javnari kynsumboðan í landsstýri og álitissessum eisini frameftir.</s>
              </p>
              <p>
                <s>Tað, vit gera, avdúkar jú, hvørji vit eru.</s>
                <s>Hvørji vit vilja vera.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>Úti í Tinganesi er ein lon, kallað Vektarbúðin, sum var partur av handilsvirkseminum.</s>
              </p>
              <p>
                <s>Í Vektarbúðini vórðu vørur skipaðar inn og út.</s>
                <s>Allar vørur vórðu lagdar á vágskálina og vigaðar.</s>
                <s>Gjaldið skuldi samsvara við vektina, tá ið fólk keyptu og seldu.</s>
              </p>
              <p>
                <s>Tað skuldi javnviga.</s>
              </p>
              <p>
                <s>Troyggjur og turrur fiskur, sukur og seymur – alt varð vigað, og síðani varð prísurin ásettur.</s>
              </p>
              <p>
                <s>Nú er Vektarbúðin partur av løgmansskrivstovuni.</s>
              </p>
              <p>
                <s>Henda lonin minnir okkum á, at eins og javnvág søguliga var aðalmálið í Tinganesi, so skal javnvág áhaldandi vera okkara mál.</s>
              </p>
              <p>
                <s>Vit skulu stremba eftir at finna røttu javnvágina millum kynini, millum alment og privat, millum útjaðaran og miðstaðarøkið, millum at troyta og verja umhvørvið, millum familjulív og arbeiðslív – ja – snøgt sagt – í øllum.</s>
              </p>
              <p>
                <s>Fram um alt mugu vit fáa eina fíggjarliga javnvág, sum varir við.</s>
                <s>Eina langtíðar javnvág millum inntøkur og útreiðslur, so vit kunnu lyfta vælferðarskyldurnar á bestan hátt – eisini frameftir.</s>
                <s>Vit mugu tryggja børnunum minst líka góða vælferð, sum vit hava í dag.</s>
              </p>
              <p>
                <s>Tað er ein torfør uppgáva.</s>
              </p>
              <p>
                <s>Tí javnvág kemur ikki av sær sjálvari.</s>
                <s>Javnvág er nakað, sum vit alla tíðina mugu skapa.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna.</s>
              </p>
              <pb n="6" />
              <p>
                <s>Føroyar verða ofta kallaðar eitt familjuland.</s>
                <s>Einki lodd á lívsins vekt kann javnviga við okkara næstu.</s>
                <s>Og tað, sum vigar hjá føroyingum, eigur eisini at viga hjá okkum politikarum.</s>
              </p>
              <p>
                <s>Tí bøta vit um javnvágina ímillum arbeiðslív og familjulív.</s>
                <s>Arbeiðsplássið er í áravís farið við bróðurpartinum av okkara bestu tíð, og familjan hevur fingið tað, sum eftir er.</s>
              </p>
              <p>
                <s>Men stytta vit arbeiðsvikuna úr 40 niður í 37 tímar, flyta vit tríggjar tímar frá arbeiðsvektskálini yvir í familjuvektskálina.</s>
                <s>Tríggir tímar hvørja viku fara at skapa betri javnvág.</s>
              </p>
              <p>
                <s>Vit hava fyrr stytt arbeiðsvikuna, uttan at tað ávirkaði búskapin negativt.</s>
                <s>Tá tóku vit ein heilan dag.</s>
                <s>Nú taka vit tríggjar tímar.</s>
              </p>
              <p>
                <s>Hesir tímarnir fara í fyrsta lagi at lætta um familjulívið.</s>
                <s>Í øðrum lagi fara tey, mest kvinnur í niðursettari tíð, at nærkast fullari tíð.</s>
                <s>Og í triðja lagi gerst føroyski arbeiðsmarknaðurin meiri dragandi.</s>
              </p>
              <p>
                <s>Lógaruppskotið um at stytta arbeiðsvikuna verður latið løgtinginum í heyst.</s>
              </p>
              <p>
                <seg>***</seg>
              </p>
              <p>
                <s>Vilja vit finna javnvág, er kortini ikki nóg mikið at stytta arbeiðsvikuna.</s>
              </p>
              <p>
                <s>Ójavnvág myndar eisini lønarlagið.</s>
              </p>
              <p>
                <s>í 1969 varð politiskt gjørt av at bólka almenn starvsfólk í lønarflokkar.</s>
                <s>Kvinnustørvini vórðu tá hildin at viga minni enn størv hjá monnum, tí teir vóru uppihaldarar og máttu forvinna meira.</s>
                <s>Soleiðis er ikki longur.</s>
              </p>
              <p>
                <s>Tí rætta vit nú hesa ójavnvág.</s>
                <s>Tey lægstløntu, sum starvast í eldra-, dagstovna- og almannaøkinum, fáa eitt lønarlyft.</s>
              </p>
              <p>
                <s>Hesi størvini viga tungt á vælferðarvágskálini.</s>
                <s>Men har mangla fólk.</s>
                <s>Tá ið umsorganarøkini ikki virka nóg væl, rakar tað jú okkum øll.</s>
                <s>Ein meiri hóskandi løn fer sannlíkt at draga fleiri arbeiðsfólk.</s>
              </p>
              <p>
                <seg>***</seg>
              </p>
              <p>
                <s>Vit mugu eisini lætta um hjá øðrum, nú príshækkingar og rentuhækkingar tyngja.</s>
              </p>
              <p>
                <s>Hjá lág- og miðalløntum minka vit skattin 1. januar, so lønin hjá eitt nú krambafólki, handverkarum og flakafólki røkkur eitt sindur longur.</s>
              </p>
              <p>
                <s>Eg veit, at undirtøkan fyri at minka skattin er stór.</s>
                <s>Men fortreytin fyri skattalættanum er, at vit hava tillagað tøku- og veiðugjøld í vinnuni, so vit nú hava stóran part av fíggingini.</s>
              </p>
              <pb n="7" />
              <p>
                <s>At tillaga gjøldini og minka lønarskattin skapar betri javnvág millum vinnufólk, sum troyta tilfeingið, og Føroya fólk, sum eigur tilfeingið.</s>
              </p>
              <p>
                <s>Í vinnuni skal eisini vera javnvág.</s>
                <s>Rættindini skulu kosta, men ráð skulu framvegis vera til menning og íløgur.</s>
                <s>Vit meta ikki, at broyttu gjøldini hava skeiklað hesa javnvág.</s>
              </p>
              <p>
                <s>Men fiski- og alivinnan skulu ikki bera alt einsamallar.</s>
                <s>Skulu vit minka um skattin og samstundis tryggja langtíðarjavnvágina í búskapinum, mugu átøk gerast á fleiri økjum.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Tí, frú forkvinna – langtíðarbúskapurin javnvigar ikki.</s>
              </p>
              <p>
                <s>Til samanberingar verður barlastin umborð á skipum støðugt tillagað, so skipið ikki fær slagsíðu og í ringasta føri koppar.</s>
              </p>
              <p>
                <s>Vit hava ikki í nóg stóran mun lagt upp fyri broytingum – serliga í fólkasamansetingini.</s>
                <s>Vit verða støðugt fleiri eldri, men lutfalsliga færri á arbeiðsmarknaðinum.</s>
                <s>Um 20 ár verða tvífalt so nógv yvir 80 ár sum í dag.</s>
                <s>Handla vit ikki nú, er ivasamt, um okkara børn megna at lyfta, tá ið vit gevast at arbeiða.</s>
              </p>
              <p>
                <s>Misskiljið meg ikki: tað er sanniliga gott, at vit hava tað betri og liva longur.</s>
                <s>Men tað ger eisini, at útreiðslurnar í almanna- og heilsugeiranum økjast.</s>
                <s>Og vøksturin fer bara at standa við.</s>
              </p>
              <p>
                <s>Vit mugu laga barlastina til fyri at tryggja kjølfestið, nú vektin umborð forskjýtur seg.</s>
              </p>
              <p>
                <s>Í fyrsta lagi mugu vit fáa fleiri á arbeiðsmarknaðin.</s>
                <s>Tí skal samfelagið gerast so dragandi fyri unga ættarliðið, at tey ikki vilja búgva aðrastaðni.</s>
                <s>Og tí skulu pensjónistar kunna tjena meiri, áðrenn teir verða mótroknaðir.</s>
                <s>Tey, sum orka, skulu eggjast til at arbeiða longur.</s>
              </p>
              <p>
                <s>Í øðrum lagi mugu vit tálma útreiðslunum og økja inntøkurnar.</s>
              </p>
              <p>
                <s>Landsstýrið kannar, um almenni geirin virkar nóg væl.</s>
                <s>Hóskar hann til støddina á samfelagnum?</s>
                <s>Kunnu vit skipa okkum øðrvísi og bíligari?</s>
                <s>Vit noyðast at veita somu ella betri tænastur fyri somu ella færri útreiðslur.</s>
                <s>Tí vit verða støðugt færri at rinda.</s>
              </p>
              <p>
                <s>Og vit skulu altíð minnast, at tá ið landið rindar, ja, so er tað Føroya fólk og føroysk vinna, sum rindar.</s>
                <s>»Almennir pengar« er bara eitt annað heitið fyri hart tjentar pengar.</s>
                <s>Tí skal hvør króna brúkast við skili.</s>
                <s>Samstundis mugu vit halda vælferðarskyldurnar.</s>
                <s>Tað er ein torfør javnvág.</s>
                <s>Men hon má finnast.</s>
              </p>
              <p>
                <s>Lat meg sláa fast, at búskapurin er væl fyri, um vit skuldu fingið eitt tíðarskeið við mótgongd.</s>
                <s>Vit hava fingið avlop á fíggjarlógini, og Føroyar eru ikki serliga skuldarbundnar sammett við onnur lond í Vesturheiminum.</s>
                <s>Men vandin lúrir í langtíðarbúskapinum.</s>
              </p>
              <pb n="8" />
              <p>
                <s>Tí mugu vit tillaga barlastina nú.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>Í Vektarbúðini í Tinganesi starvaðust sonevndir vektarmenn.</s>
                <s>Vøran varð løgd á aðra vágskálina, og síðani løgdu vektarmenninir vandaliga lodd fyri lodd sum mótvekt á hina vágskálina.</s>
              </p>
              <p>
                <s>Í dag er vinnan mótvektin til vælferðartænasturnar.</s>
                <s>Vóru ikki undangongufólk, sum váðaðu, arbeiddu hart og avroknaðu til landskassan, ja, so fekk samfelagið ikki hildið sínar vælferðarskyldur.</s>
              </p>
              <p>
                <s>Tí skal vinnan hava góðar karmar og treytir.</s>
              </p>
              <p>
                <s>Føroyskt vinnulív skal gerast meiri fjøltáttað, kappingin javnari, og smáar og miðalstórar fyritøkur – eitt nú innan fyri KT, bygging og tænastu – skulu fáa betri møguleikar.</s>
                <s>Partur av mótvektini er, at vit styrkja kappingarførið hjá øllum vinnum.</s>
              </p>
              <p>
                <s>Lægri lønarskattur fer at gera tað lættari at kappast um arbeiðsmegina.</s>
              </p>
              <p>
                <s>Vit styrkja eisini kappingarførið við eindini “Export Faroe Islands”, ið skal menna útflutningin – og vit hava hækkað játtanina til tónleikaútflutningsstovuna, FMX.</s>
                <s>Eisini er lógin um afturbering broytt fyri at draga fleiri stórar filmsframleiðslur hendaveg.</s>
                <s>Háttvirdir harrar sum James Bond og Peter Pan hava prógvað, at Føroyar egna seg væl til film.</s>
              </p>
              <p>
                <s>Eisini smærri vinnur og íverksetarar kunnu við røttu umstøðunum vaksa.</s>
                <s>Eitt nú tey, sum framleiða stuttfluttar vørur, og tey, ið gera sterkan løg.</s>
                <s>Vit broyta rúsdrekkalógina, so at tey kunnu selja sínar vørur úr egnum sølubúðum.</s>
              </p>
              <p>
                <s>Vit vita, at tað kann vera tungt hjá smáum fyritøkum, um starvsfólk gerast langtíðarsjúk.</s>
                <s>Tá hava tey rætt til løn í 120 dagar.</s>
                <s>Frameftir kunnu smá vinnurekandi fáa sjúkraendurgjald úr dagpeningaskipanini.</s>
              </p>
              <p>
                <s>Tann vinnan, sum veksur skjótast, er uttan iva ferðavinnan.</s>
                <s>Her er trupult at finna røttu javnvágina, men tað er avgerandi, at vit megna tað.</s>
              </p>
              <p>
                <s>Ferðavinnuvirksemið skal skipast í samljóði við náttúruna og í samstarvi við fólk á staðnum, sum eisini skulu fáa ágóðan.</s>
                <s>Samstundis skulu vit tryggja rættin hjá føroyingum til at ferðast ókeypis í náttúruni.</s>
              </p>
              <p>
                <s>Tað skal gerast við virðing fyri virkseminum hjá teimum, sum varða av jørðini, og atlit skulu takast til náttúru og trygd.</s>
              </p>
              <p>
                <s>Lógaruppskot um gongd í haga kemur fyri tingið í vetur.</s>
              </p>
            </div>
            <pb n="9" />
            <div>
              <p>
                <s>Frú forkvinna.</s>
              </p>
              <p>
                <s>Landið eigur ikki at krevja nógv av smávinnum, sum sáttliga taka síni fyrstu fet.</s>
                <s>Ei heldur skulu vit leggja stein oman á byrði, tá ið tað gongur illa í sterku vinnunum.</s>
              </p>
              <p>
                <s>Eingin ivi er um, at fiski- og alivinnan eru høvuðsvinnur okkara.</s>
                <s>Tá ið vinnur gerast so mikið sterkar, eiga vit at fáa eitt rímiligt gjald fyri firðir, tilfeingi og tænastur, sum vinnan brúkar.</s>
              </p>
              <p>
                <s>Landið skal eisini leggja sín part á vágskálina við góðum kørmum og umstøðum.</s>
              </p>
              <p>
                <s>Vit skulu geva fiskivinnuni karmar til nýskapan og virðisvøkstur.</s>
              </p>
              <p>
                <s>Hóast tað er trupult, arbeiða vit við at tryggja partrolarunum rættindi á fjarleiðunum, nú upsafiskiskapurin er vánaligur.</s>
              </p>
              <p>
                <s>Hinvegin er tað hugaligt við rokfiskiskapinum á Føroya Banka, sum kann gerast eitt týdningarmikið íkast hjá línu- og útróðrarbátunum.</s>
              </p>
              <p>
                <s>Tá ið tað kemur til alingina, er peningur settur av til gransking.</s>
                <s>Vit vilja vita, hvussu vit basa laksalús, ala á opnum havi, hvussu alingin ávirkar havumhvørvið – og um samband er millum upsastovn og aling.</s>
              </p>
              <p>
                <s>Saman við vinnuni vilja vit tryggja, at føroysk aling eisini frameftir verður burðardygg og í samljóði við umhvørvið.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Tí frú forkvinna: Fortreytin fyri lívi og virksemi í Føroyum er, at vit virka í javnvág við viðbreknu náttúruna og umhvørvið.</s>
                <s>Henda javnvág er so líðandi skeiklað seinastu árini.</s>
              </p>
              <p>
                <s>Í eini sjónvarpssending segði virðislønti náttúrugranskarin, Jens Kjeld Jensen, soleiðis: »Mann skuldi trúð, at tey, sum búgva her, eisini vilja hava, at børnini skulu síggja lunda, lomviga og ymsar sjáldsamar plantur.</s>
                <s>Tað er løgið, at politikararnir ikki vilja lata tað víðari til síni børn og barnabørn.«</s>
              </p>
              <p>
                <s>Og eg viðgangi: tað tók ov langa tíð.</s>
                <s>Tað var í tøkum tíma, at ein breiður meiriluti loksins samtykti náttúruverndarlógina í vár.</s>
                <s>Nú fáa vit vart ávís øki, djórasløg og plantusløg – og lógin verður frameftir dagførd og fjøltáttað.</s>
              </p>
              <p>
                <s>Náttúrupolitikkur Føroya fer at áleggja landsstýrisfólkum at arbeiða við fyriliti fyri náttúruni.</s>
              </p>
              <p>
                <s>Leingi hava vit hugsað um veðurlagsbroytingar sum nakað óítøkiligt, sum fer at raka komandi ættarlið.</s>
                <s>Men nú síggja vit, at hitin – bæði í heiminum og í sjónum – er methøgur.</s>
                <s>Suðurevropa hevur í summar staðið í ljósum loga, og stór broyting kann koma fyri fugl og fisk um okkara leiðir, tí havið hitnar.</s>
              </p>
              <pb n="10" />
              <p>
                <s>Í heyst leggur nýggja umhvørvismálaráðið fram uppskot um veðurlagslóg, so landsstýrið verður bundið til at minka útlátið.</s>
                <s>Í vikuni vístu nýggj tøl, at tað, vit gera, munar.</s>
                <s>Útlátið er minkað.</s>
                <s>Men tað skal skerjast uppaftur meir.</s>
              </p>
              <p>
                <s>Í fjør samtykti Løgtingið ein orku- og veðurlagspolitikk, og longu í ár verða 7 av teimum 25 átøkunum framd í verki.</s>
                <s>Komandi ár arbeiða vit við minst 10 átøkum.</s>
              </p>
              <p>
                <s>Ein týðandi partur av hesum er skiftið frá olju til varandi orkukeldur.</s>
                <s>Hetta krevur, at vit leggja orkunýtsluna um, spara orku og útbyggja varandi orku.</s>
                <s>Í næstum gera vit avtalu við SEV um orkuútbyggingar komandi fimm árini, og nýggj el-veitingarlóg kemur í Løgtingið.</s>
                <s>Vit hava eisini sett pengar av til, at almennir bygningar kunnu hitast við grønari orku.</s>
              </p>
              <p>
                <seg>***</seg>
              </p>
              <p>
                <s>Burðardyggur politikkur snýr seg eisini um at røkja tað, sum longu er.</s>
              </p>
              <p>
                <s>Játtanin til at viðlíkahalda landsins bygningar er hækkað í 2023, og hon hækkar aftur í 2024.</s>
                <s>Eisini eru 10 milliónir settar av til asfaltering í ár, og meira verður sett av komandi árini.</s>
              </p>
              <p>
                <s>Um ársskiftið kunnu vit koyra til Sandoynna – og til Fámjins og Norður um Fjall komandi ár.</s>
                <s>Til Dals verður borað ígjøgnum í ár, og vit fyrireika tjørnuvíkartunnilin.</s>
                <s>Forkanningarnar til suðuroyartunnilin skulu verða lidnar í 2024.</s>
                <s>Tá taka vit støðu til, hvussu farast skal fram.</s>
              </p>
              <p>
                <s>Strandferðsluflotin má endurnýggjast, og forarbeiðið til tað er byrjað.</s>
                <s>Málið er, at skipini verða bygd í Føroyum og nýta grøna orku.</s>
              </p>
              <p>
                <s>Ynskini um stórar íløgur komandi árini – á ymiskum økjum – eru mong.</s>
                <s>Alt kann ikki gerast samstundis.</s>
                <s>Tað hava vit ikki ráð til.</s>
                <s>Tí mugu vit raðfesta.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>Vektarmenninir í Vektarbúðini í Tinganesi høvdu eisini aðrar týðandi uppgávur enn at viga.</s>
              </p>
              <p>
                <s>Har kundu tey allarveikastu leita sær hjálp, tá ið tey ongan annan møguleika vistu sær.</s>
              </p>
              <p>
                <s>Og sannleikin er, at okkum øllum stundum tørvar hjálp.</s>
                <s>Ikki minst, tá ið heilsan bilar.</s>
              </p>
              <p>
                <s>Men trýstið á sjúkrahúsini veksur støðugt.</s>
                <s>Vit mugu tí umskipa heilsuøkið.</s>
                <s>Veita betri og fleiri tilboð kring landið.</s>
                <s>So nógvar kanningar og viðgerðir sum gjørligt skulu gerast í nærumhvørvinum.</s>
                <s>Eitt dømi er dialysuviðgerðin í Suðuroy, sum verður klár seinni í ár.</s>
              </p>
              <pb n="11" />
              <p>
                <s>Tríggir kommunulæknar koma afturat, so vit fáa 37 tilsamans, og vit styrkja framhaldandi Læknavaktina.</s>
              </p>
              <p>
                <s>Vit orða ein yvirskipaðan heilsupolitikk og taka støðu til, hvørji serlæknaøki skulu mennast, hvussu vit nøkta læknatørvin – og hvussu vit kunnu skipa eitt universtetssjúkrahús.</s>
              </p>
              <p>
                <s>Fleiri landsdemenssamskiparar verða settir.</s>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>Kjarnin í vælferðarsamfelagnum er jú, at vit hjálpast at.</s>
                <s>»Berið byrðar hvør hjá øðrum« er greiða áminningin í Bíbliuni.</s>
              </p>
              <p>
                <s>Lagnan býtir ikki út eftir eini fyrimynd um javnvág.</s>
                <s>Summi fáa tungt at bera.</s>
                <s>Og tað er menniskjansliga, moralska og politiska skylda okkara at lætta um.</s>
              </p>
              <p>
                <s>Síðani vit fyri 50 árum síðani tóku okkara egnu við breki, menningartarni og sálarligum avbjóðingum heim úr Danmark, hava vit støðugt roynt at tryggjað betri kor.</s>
                <s>Eitt framstig verður í januar, tá ið vit fáa eitt brekumboð.</s>
              </p>
              <p>
                <s>Eitt annað framstig verður fyri børn við downsyndromi.</s>
                <s>Í mars tosaði kringvarpið við Svannu Dam Joensen.</s>
                <s>Hon er mamma seks ára gamla Ólav, ið hevur downsyndrom.</s>
                <s>Hon segði: »Ólavur hevur tørv á nógvari hjálp.</s>
                <s>Men hann gongur í barnagarði, hann trívist væl, og hann hevur nógvar vinir, tí hann fær ta hjálpina, sum hann hevur brúk fyri.</s>
                <s>Tað má vera eitt mál, at øll børn við downsyndromi fáa ta somu hjálpina«.</s>
              </p>
              <p>
                <s>Her eru vit samd.</s>
                <s>Tað má vera javnvág.</s>
                <s>Tí verður ein bráðloysn sett í verk, so øll børn við downsyndromi fáa samskiftishjálp.</s>
                <s>Eisini fyrireika vit aðrar samskiftisloysnir til børn og ung, ið hava hjálp fyri neyðini – og vit styrkja umstøðurnar hjá teknmáli, talulæru og øðrum samskiftisháttum.</s>
              </p>
              <p>
                <s>“Tann góða tilgongdin”, ið er eitt samstarv um børn við autismu, verður eftirmett og víðkað, og eitt álit um børn og ung við sálarligum trupulleikum er júst handað landsstýrismanninum.</s>
              </p>
              <p>
                <s>Tað henda støðugt batar.</s>
                <s>Men eg viðurkenni, at tað – fyri tey, sum bíða – mangan kann tykjast ganga seint.</s>
              </p>
              <p>
                <seg>***</seg>
              </p>
              <p>
                <s>Tí gleðist eg um, at drúgva ójavnvágin við bústaðartilboðum nú verður rættað.</s>
              </p>
              <p>
                <s>Trý sambýli eru um at vera liðug, og komandi ár fara vit undir tvey afturat – á Argjum og í Miðvági.</s>
                <s>Rásin í Runavík verður útbygd, so tvífalt so nógv ung sleppa »í læru til lívið«.</s>
              </p>
              <pb n="12" />
              <p>
                <s>Nógvir vardir bústaðir eru dagførdir, og 11 nýggj pláss eru útvegað.</s>
              </p>
              <p>
                <s>Men avbjóðingarnar á bústaðarmarknaðinum hava ikki einans rakt fólk við serligum tørvi.</s>
              </p>
              <p>
                <s>Vit eru vorðin væl fleiri í Føroyum.</s>
                <s>Tað skapar eina ójavnvág millum eftirspurning og útboð, sum trýstir bústaðarprísirnar upp.</s>
              </p>
              <p>
                <s>Vit gleðast um, at fólk flyta heim.</s>
                <s>Vit hava stóran tørv á øllum góðum hondum og høvdum.</s>
              </p>
              <p>
                <s>Men ilt er at finna bústað.</s>
                <s>Og hjá teimum, sum leiga, er støðan ótrygg.</s>
              </p>
              <p>
                <s>Vit hava broytt lógina, so at Bústaðir ikki skulu samstarva við privatar íleggjarar.</s>
                <s>Tað ger tað lættari at fara undir at byggja, og tað minkar kravið um vinnuligt avkast.</s>
              </p>
              <p>
                <s>Vit fara eisini at loyva kommunum at stovna og reka almannagagnlig bústaðarfeløg saman við Bústøðum.</s>
                <s>Við hesum kemur væntandi ferð á bústaðarbyggingina kring landið.</s>
              </p>
              <p>
                <s>Kommunurnar skulu eisini kunna áseta bústaðarskyldu á nýggjum útstykkingum og krevja tænastugjald frá húsaeigarum, sum ikki búgva í kommununi.</s>
              </p>
              <p>
                <s>Samanlagt fara hesi átøk at geva betri javnvág millum løn og leigu.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>Eitt annað, sum setur trýst á bústaðarmarknaðin – men eisini almannaverk og skúlaverk – er, at nógv útlendsk arbeiðsmegi flytur til landið.</s>
              </p>
              <p>
                <s>Við fast-track skipanini kann vinnan nú lættari fáa neyðuga hjálp frá útlendskari arbeiðsmegi.</s>
                <s>Men hugsanin var, at tey skuldu arbeiða her og hava sín grundvøll í heimlandinum.</s>
              </p>
              <p>
                <s>Í seinastuni er talið á familjusamanføringum tó stórliga hækkað, tí tey, sum koma higar at arbeiða, vilja skapa sær og familjuni eitt nýtt lív her.</s>
                <s>Bara í fjør fluttu 78 børn til Føroya gjøgnum skipanina við familjusamanføring.</s>
              </p>
              <p>
                <s>Útlendingalógin er gomul – og tað hevur skund at nútímansgera hana, tí hon skapar ójavnvág í okkara lítla samfelagi.</s>
              </p>
              <p>
                <s>Okkum tørvar arbeiðsmegi, og útlendingar veita eitt virðismikið íkast til okkara samfelag.</s>
                <s>Men vit noyðast at tryggja javnvágina millum rættindi og skyldur teirra, so vit ikki missa tamarhaldið.</s>
              </p>
              <p>
                <s>Hesi viðurskifti skulu fáast í javnvág sum skjótast.</s>
              </p>
              <pb n="13" />
              <p>
                <s>Tí skal Útlendingastovan kunna avgreiða arbeiðsloyvi í Føroyum, og útlendskir arbeiðstakarar skulu kunna uppihalda familjuni, søkja teir um familjusamanføring.</s>
              </p>
              <p>
                <s>Vit mugu samstundis gera okkara til, at tilflytarar falla til í Føroyum.</s>
                <s>Tí kemur nýggj integratiónslóg í vár.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>Fyri fáum døgum síðani bórust tíðindini um, at pedofilar hava forbrotið seg móti børnum á netinum.</s>
                <s>At teir ígjøgnum sosialar miðlar gykla og tøla – og síðani á grovasta hátt bróta álitið, óseku børnini sýna teimum.</s>
                <s>Hetta er menniskjansliga og moralskt forkastiligt.</s>
              </p>
              <p>
                <s>Landsstýrið tekur hetta í størsta álvara, og longu í heyst verður tað revsivert at byggja upp samband við børn við tí fyri eyga seinni at fremja kynsligan ágang.</s>
              </p>
            </div>
            <div>
              <p>
                <s>Tí frú forkvinna,</s>
              </p>
              <p>
                <s>Føroyar skulu vera heimsins besta barnaland.</s>
              </p>
              <p>
                <s>Tíverri hava nógvar føroyskar barnafamiljur seinastu árini upplivað fakbólkar, sum ikki tosa saman.</s>
                <s>Stovnar, sum ikki samstarva.</s>
                <s>Ráð, sum vísa til hvørt annað.</s>
                <s>Tað hevur verið ørkymlandi.</s>
              </p>
              <p>
                <s>Tí hevur samgongan raðfest eitt barna- og útbúgvingarmálaráð.</s>
                <s>Tað minkar um vandan fyri, at børn og ung detta niðurímillum, nú sama ráð fylgir teimum frá vøggu til vaksnamannalív.</s>
              </p>
              <p>
                <s>Ein av avbjóðingunum er ójavnvágin á dagstovnaøkinum.</s>
                <s>Okkum tørvar námsfrøðingar, og nú játtanin er hækkað, kunnu tvífalt so nógv lesa námsfrøði.</s>
                <s>Vit gera eisini eina heildarætlan fyri dagstovnaøkið og endurskoða dagstovnalógina saman við kommununum.</s>
              </p>
              <p>
                <s>Í fólkaskúlanum verða eisini broytingar.</s>
                <s>Vit stytta skúladagin, styrkja tvílæraraskipanina og leiklutin hjá flokslæraranum – og tryggja betri javnvág millum lærugreinarnar.</s>
                <s>Færri næmingar skulu vera í flokkunum, so lærarin fær betri tíð til hvønn einstakan.</s>
                <s>Í heyst verður aðalorðaskifti um fólkaskúlan.</s>
              </p>
              <p>
                <s>Eisini arbeiða vit við ískoytisútbúgvingum, sum tryggja upptøku á Heilsuskúla Føroya, og vit vilja veita heilsuhjálparum løn undir útbúgving, so betri javnvág fæst millum útbúgving og familjulív.</s>
              </p>
              <p>
                <s>Í miðnámsskúlanum skal bera til at fáa sveinabræv og samstundis miðnámsprógv, sum ger tað gjørligt at lesa víðari.</s>
              </p>
              <pb n="14" />
              <p>
                <s>Sum nakað nýtt kemur ein royndarskipan fyri miðnámsskúlanæmingar, ið íðka úrvalsítrótt, so tey kunnu taka eina miðnámsútbúgving eftir vanligari tíð.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Tí frú forkvinna.</s>
              </p>
              <p>
                <s>Tað gongur heilt ómetaliga væl í føroyskum ítrótti.</s>
                <s>Evni og avrik viga væl upp ímóti útlendsku kappingarneytunum.</s>
              </p>
              <p>
                <s>Játtanin til ÍSF er hækkað 2 milliónir.</s>
                <s>Komandi árini hækkar hon meira.</s>
              </p>
              <p>
                <s>Í stórt sæð øllum ítróttagreinum er framgongd, og vit standa okkum væl á Oyggjaleikum, Special Olympics og til NM, EM og HM.</s>
              </p>
              <p>
                <s>Tað verður ein stórhending, tá ið hondbóltsmenninir í januar spæla EM-endaspæl.</s>
                <s>Tað er eisini stórt, at Oyggjaleikir koma aftur til Føroya – og vit síggja aftur úrmælingar miða ímóti OL.</s>
              </p>
              <p>
                <s>Ein, sum droymir um OL, er Jónas Isaksen, sum íðkar frælsan ítrótt.</s>
                <s>Hann er eitt av okkara størstu stjørnuskotum, og á oyggjaleikum staðfesti venjarin, at Jónas hevur eina framúr góða javnvág millum úthaldni og skjótleika.</s>
                <s>Sjálvur segði Jónas: »OL er mítt hægsta mál.</s>
                <s>OL fyri Føroyar.«</s>
              </p>
              <p>
                <s>Landsstýrið og ÍSF arbeiða fyri, at føroyingar skulu kunna kappast undir Merkinum heldur enn Dannebrog.</s>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>At hava eina sunna sál í einum sunnum likami.</s>
                <s>Tað er besta javnvágin, sum menniskjað kann vera í.</s>
              </p>
              <p>
                <s>Meðan ítrótturin tryggjar, at likamið er sunt – so tryggja mentan og list, at sálin er sunn.</s>
              </p>
              <p>
                <s>Á hesum økinum er samgongan samd: listin skal ikki stýrast, men styrkjast.</s>
              </p>
              <p>
                <s>Tí er Føroya Symfoniorkestur, sum í ár fyllir 40, styrkt við hægri játtan.</s>
              </p>
              <p>
                <s>Og tí eru fýra milliónir settar av til at fyrireika Tjóðleikhús Føroya.</s>
                <s>Næsta stigið er at fáa fíggingina upp á pláss – ta føroysku eins væl og ta útlendsku.</s>
              </p>
              <p>
                <s>Tjóðleikhúsið fer at styrkja leiklistina – og at gagna eitt nú ritlist, tónlist og dansi.</s>
                <s>Tað fer eisini at hava málsligan týdning.</s>
                <s>Nú enska málið við føstum fetum trokar seg inn og koppar málsligu javnvágini, mugu vit leggja alla mótvekt í.</s>
              </p>
              <pb n="15" />
              <p>
                <s>Føroyskt skal inn á talgildar pallar, og útboðið av føroyskum barna- og ungdómstilfari skal fleirfaldast.</s>
                <s>Vit stuðla somuleiðis eini røð av átøkum, sum styrkja føroyska málið.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>»Føroya mál á manna tungu merkir: her býr Føroya fólk« syngja vit.</s>
              </p>
              <p>
                <s>Men hvat merkir tað, at vit eru Føroya fólk?</s>
                <s>Hvørji eru vit?</s>
                <s>Hvørji vilja vit vera?</s>
              </p>
              <p>
                <s>Politikkur snýr seg um, hvat vit frameftir skulu gera.</s>
                <s>Og tað, vit gera, avdúkar, hvørji vit eru.</s>
              </p>
              <p>
                <s>Fyri meg snýr svarið seg um javnvágina millum tað menniskjasliga, moralska og búskaparliga.</s>
              </p>
              <p>
                <s>Í nógvum málum eru vit eisini samd.</s>
              </p>
              <p>
                <s>Eitt nú, tá ið Løgtingið einmælt samtykti at taka ímóti 200 ukrainskum flóttafólkum.</s>
              </p>
              <p>
                <s>Eisini var løgtingið í vár samt um at lata 7 milliónir í neyðhjálp til Ukraina – størsta einstaka upphædd, sum Føroyar nakrantíð hava latið.</s>
                <s>Komandi ár fær Ukraina minst 10 milliónir.</s>
              </p>
              <p>
                <s>Men ein stórur spurningur fylgir við flóttafólkunum úr Ukraina.</s>
              </p>
              <p>
                <s>Hvussu skulu vit fyrihalda okkum til Russland, sum hevur gjørt hesi fólkini til flóttafólk?</s>
                <s>Sum hevur bumbað fleiri býir í Ukraina til skerv og dripið túsundavís?</s>
                <s>Sum hevur skeiklað javnvágina í Evropa?</s>
              </p>
              <p>
                <s>Er tað menniskjansligt og moralskt rætt at samstarva við eitt land, ið fremur slíkar illgerðir og brýtur bæði fólkarætt og altjóða lóg?</s>
              </p>
              <p>
                <s>Landsstýrið vigar í løtuni samstarv okkara við Russland.</s>
                <s>Í heyst verður greitt, hvat skal henda í 2024.</s>
              </p>
              <p>
                <s>Sama hvør avgerðin verður, kann hon ikki bara grundast á búskaparlig atlit.</s>
                <s>Tað, sum kann tykjast skynsamt í dag, nýtist ikki vera tað besta í longdini.</s>
                <s>Javnvágin kann skjótt skifta.</s>
                <s>Vit mugu eisini hava moralsk og menniskjanslig atlit við.</s>
              </p>
            </div>
            <div>
              <p>
                <s>Frú forkvinna – tað mugu vit altíð.</s>
              </p>
              <p>
                <s>Eisini í støðu okkara í heiminum sum heild.</s>
                <s>Vit skulu taka ábyrgd.</s>
              </p>
              <p>
                <s>Javnvág er tó ikki millum tað, vit vilja, og tað, vit hava heimild til á uttanríkispolitiska økinum.</s>
                <s>Hetta skal broytast.</s>
              </p>
              <pb n="16" />
              <p>
                <s>Í heyst leggja vit uppskot fram um føroyskan trygdar- og verjupolitikk.</s>
                <s>Avgerðir á hesum økjum skulu ongantíð takast uttan um okkum.</s>
                <s>Tí tað er okkum, tað snýr seg um.</s>
              </p>
              <p>
                <s>Politikkurin skal byggja á, at Føroyar eru partur av vesturheiminum og samstarva við NATO.</s>
                <s>Eg heiti á Løgtingið um at standa saman.</s>
              </p>
              <p>
                <s>Vit vilja eisini taka størri ábyrgd í sambandi okkara við Danmark.</s>
                <s>Føroyingar eru ríkari fyri hvønn íbúgva enn danir.</s>
                <s>Tað er tí eisini ábyrgdarfult at niðurlaga ríkisveitingina.</s>
                <s>Men vit gera tað skynsamt við 25 milliónum um árið.</s>
              </p>
              <p>
                <s>Tað var somuleiðis at sýna ábyrgd, tá ið Løgtingið einmælt yvirtók vitaverk, sjóuppmerking og farsóttarøki.</s>
                <s>Í næstum yvirtaka vit loftrúmið og sjórættin.</s>
              </p>
              <p>
                <seg>***</seg>
              </p>
            </div>
            <div>
              <p>
                <s>Frú forkvinna.</s>
              </p>
              <p>
                <s>Sambært Sprotanum merkir orðið »javnvág«, at tveir lutir viga tað sama.</s>
                <s>Hetta var aðalmálið í Vektarbúðini – og í politikki eiga vit eisini støðugt at leita eftir røttu javnvágini.</s>
              </p>
              <p>
                <s>Millum inntøkur og útreiðslur.</s>
                <s>Millum vinnuligan framburð og náttúruvernd.</s>
                <s>Millum menniskjanslig og búskaparlig atlit.</s>
              </p>
              <p>
                <s>Skeiklast javnvágin á einum øki, skeiklast hon á øðrum økjum við.</s>
                <s>Skeiklast hon ov nógv, fer samfelagið av lagi.</s>
              </p>
              <p>
                <s>Javnvágin er tó aldrin fullkomin, tí viðurskiftini broytast alla tíðina.</s>
              </p>
              <p>
                <s>Sum Trygvi Danielsen yrkir: <lb /> <quote>Alt aldar <lb /> alsamt <lb /> ójavnt</quote></s>
                <note>
                  <s>Sum Trygvi Danielsen yrkir: “Alt aldar alsamt ójavnt”.</s>
                </note>
              </p>
              <p>
                <s>Tí mugu vit – eins og vektarmenninir – støðugt leggja lodd á og taka lodd av fyri at tryggja rætta mótvekt.</s>
                <s>Eg eri bjartskygdur um, at gerðir og avgerðir okkara geva betri javnvág.</s>
              </p>
              <p>
                <s>Búskaparliga, menniskjansliga og moralskt.</s>
                <s>Tað, vit gera, avdúkar jú, hvørji vit eru.</s>
              </p>
              <p>
                <s>Góða ólavsøku, øll somul.</s>
              </p>
              <p>
                <s>Gud signi Føroyar.</s>
              </p>
            </div>
          </div>
        </div>
        <div type="chapter">
          <head rend="bold center">Partur II</head>

        </div>
        <div type="chapter">
          <head>Partur III</head>
          <div>
            <head rend="bold">Løglisti</head>
          </div>
        </div>
      </div>
    </body>
  </text>
</TEI>