<teiCorpus version="3.3.0" xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title type="main">Avgerðir frá Dátueftirlitinum</title>
            </titleStmt>
            <publicationStmt>
                <publisher>Rani Høgnason Hansen</publisher>
                <idno type="url">https://github.com/hoegnason/tingmal</idno>
                <availability status="free">
                    <licence target="http://creativecommons.org/licenses/by/4.0/">
                        Creative Commons Attribution 4.0 International (CC BY 4.0)
                    </licence>
                    <p>This TEI file is part of the "Tingmál" dataset and is an <hi rend="bold">unofficial</hi> publication; it is not affiliated with or endorsed by Løgtingið. You may share and adapt with attribution. Provided "as is," without warranties.</p>
                    <p>Original content is used here under §9 (public documents).</p>
                </availability>
            </publicationStmt>
        </fileDesc>
    </teiHeader>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Dátuviðgerar kunnu ikki vera dátuverndarfólk - nágreining</title>
            </titleStmt>
            <sourceDesc>
                <bibl>
                    <title level="a" type="main">Dátuviðgerar kunnu ikki vera dátuverndarfólk - nágreining</title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://www.dat.fo/avgerdir/datuvidgerar-kunnu-ikki-vera-datuverndarfolk-nagreining</idno>
                    <ref type="source" target="https://www.dat.fo/avgerdir/datuvidgerar-kunnu-ikki-vera-datuverndarfolk-nagreining">Original URL</ref>
                    <date type="accessed" when="2025-09-09" />
                </bibl>
            </sourceDesc>
        </fileDesc>
        <text>
            <div>
                <head rend="bold">Dátuviðgerar kunnu ikki vera dátuverndarfólk - nágreining</head>
                <p>
                    <s>Á dáturáðsfundi tann 8. juli í 2021, kom Dáturáðið til ta niðurstøðu, at tað var í stríð við § 55, stk. 4, at starvsfólk hjá einum dátuviðgera, sum veitir KT-skipanir, sum viðgera persónupplýsingar, ikki samstundis kunnu vera dátuverndarfólk hjá dátuábyrgdaranum.</s>
                </p>
                <p>
                    <s>Grundgevingin var m.a., at dátuverndarfólkið kann koma í ta støðu at skula boða dátuábyrgdaranum frá, at viðgerðin av persónupplýsingum í skipanini ikki er í samsvari við lógina, og at broytingar eiga at verða gjørdar, ella at KT-útgerðin eigur at verða skift.</s>
                    <s>Dátuverndarfólkið kann eisini koma í ta støðu, at viðkomandi skal ráðgeva um at skifta veitara, tí núverandi veitari ikki livir upp til krøvini í dátuverndarlógini.</s>
                    <s>Hetta kann seta dátuverndarfólkið í eina óhepna støðu, tá viðkomandi starvast hjá veitaranum.</s>
                </p>
                <p>
                    <s>Avgerðin hevur verið tulkað á tann hátt, at dentur hevur lagdur á formligu viðurskiftini hjá dátuviðgerðanum.</s>
                    <s>Tað vil siga, at um dátuverndarfólkið er í starvi hjá dátuviðgeranum er talan um áhugamálsstríð sbrt. § 55, stk. 4, men um viðkomandi starvaðist í einum dóttirfelagi, sum dátuviðgerin eigur, so er hinvegin ikki talan um áhugamálsstríð.</s>
                </p>
                <p>
                    <s>Á dáturáðsfundi tann 1. november 2022 hevur Dáturáðið nágreinað upprunaligu avgerðina: Tá mett verður um eitt dátuverndarfólk lýkur kravið í § 55, stk. 4 um áhugamálsstríð skal dentur leggjast á veruligu viðurskiftini heldur enn bert tey formligu. Tað vil siga, at um ein dátuviðgeri eitt nú hevur broytt bygnaðin, og lagt dátuverndarfólkið í eitt dóttirfelag, men viðkomandi í roynd og veru framvegis starvast hjá dátuviðgeranum, so er talan um áhugamálsstríð § 55, stk. 4.</s>
                </p>
                <p>
                    <s>Niðurstøðan hevur m.a. við sær, at starvsfólk hjá einum veitara, sum virka sum dátuverndarfólk, í útgangsstøðinum ikki kunnu flytast til eitt dóttirfelag og síðani halda fram við at virka sum dátuverndarfólk fyri kundar hjá móðurfelagnum.</s>
                    <s>Nær talan er um veruligt óheftni er ein ítøkilig meting hjá Dátueftirlitinum.</s>
                    <s>Metir Dátueftirlitið ikki, at talan er um veruligt óheftni, kann Dátueftirlitið geva kravboð um, at viðkomandi dátuábyrgdari ella dátuviðgerði velur annað dátuverndarfólk.</s>
                </p>
            </div>
        </text>
    </TEI>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Krav um mannagongdir fyri handfaring av persónupplýsingum í lásaskipan</title>
            </titleStmt>
            <sourceDesc>
                <bibl>
                    <title level="a" type="main">Krav um mannagongdir fyri handfaring av persónupplýsingum í lásaskipan</title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://www.dat.fo/avgerdir/krav-um-mannagongdir-fyri-handfaring-av-personupplysingum-i-lasaskipan</idno>
                    <ref type="source" target="https://www.dat.fo/avgerdir/krav-um-mannagongdir-fyri-handfaring-av-personupplysingum-i-lasaskipan">Original URL</ref>
                    <date type="accessed" when="2025-09-09" />
                    <date when="2021-02-12">12-02-2021</date>
                </bibl>
            </sourceDesc>
        </fileDesc>
        <text>
            <div>
                <head rend="bold">Krav um mannagongdir fyri handfaring av persónupplýsingum í lásaskipan</head>
                <p>
                    Dátueftirlitið hevur givið kommunu kravboð um at tryggja, at kommunan hevur mannagongdir fyri handfaring av persónupplýsingum í lásaskipan, undir hesum reglur um atgongd til og striking av loggum. Kravboðið er givið sambært § 70, stk. 3 í dátuverndarlógini.
                </p>

                <p>
                    Lásaskipanin í málinum skrásetur m.a., hvat starvsfólk hevur latið eina hurð upp. Hetta hevur við sær, at persónupplýsingar verða viðgjørdar í skipanini. Henda viðgerðin skal vera í samsvari við reglurnar um viðgerð av persónupplýsingum.
                </p>

                <p>
                    Grundað á upplýsingarnar í málinum metti Dátueftirlitið, at tað er sannlíkt, at eitt trygdarbrot var farið fram, tá upplýsingar úr logginum til lásaskipanina óheimilað vóru givnar víðari til triðjapersón.
                </p>

                <p>
                    Kommunan hevði ikki mannagongdir fyri handfaring av persónupplýsingum í lásaskipanini.
                </p>

                <p>
                    Dátueftirlitið gav kommununi kravboð um at tryggja, at mannagongdir fyri handfaring av persónupplýsingum í lásaskipanini, undir hesum upplýsingunum í logginum, eru gjørdar og settar í verk í seinasta lagi 15. mars 2021.
                </p>

                <p>
                    Kommunan fekk eisini boð um í seinasta lagi 15. mars 2021 at kunna tey, sum hava atgongd til skipanina um, nær loggurin kann kannast og undir hvørjum treytum. Kommunan fekk eisini boð um at tryggja, at upplýsingar úr skipanini hvørki munnliga ella skrivliga verða givnar víðari til óviðkomandi.
                </p>
            </div>
        </text>
    </TEI>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Nýggj siðvenja í mun til almannakunngering og deiling av myndum</title>
            </titleStmt>
            <sourceDesc>
                <bibl>
                    <title level="a" type="main">Nýggj siðvenja í mun til almannakunngering og deiling av myndum</title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://www.dat.fo/avgerdir/nyggj-sidvenja-i-mun-til-almannakunngering-og-deiling-av-myndum</idno>
                    <ref type="source" target="https://www.dat.fo/avgerdir/nyggj-sidvenja-i-mun-til-almannakunngering-og-deiling-av-myndum">Original URL</ref>
                    <date type="accessed" when="2025-09-09" />
                    <date when="2021-02-18">18-02-2021</date>
                </bibl>
            </sourceDesc>
        </fileDesc>
        <text>
            <div>
                <head rend="bold">Nýggj siðvenja í mun til almannakunngering og deiling av myndum</head>
                <p>
                    Á fundi 11. februar 2021 umrøddi Dáturáðið siðvenjuna hjá Dátueftirlitinum í mun til almannakunngering og deiling av myndum.
                </p>

                <p>
                    Siðvenjan hjá Dátueftirlitinum hevur verið, at munur verður gjørdur á andlitsmyndum og støðumyndum.
                </p>

                <p>
                    Ein andlitsmynd er ein mynd av einum ella fleiri persónum, har tað er andlitið, sum skal vísast.
                </p>

                <p>
                    Ein støðumynd er ein mynd, sum hevur til endamáls at avmynda og lýsa eina støðu. Akkurát hvør tað er, sum er á myndini, hevur minni týdning enn høvuðsinnihaldið í myndini. Dømi um hetta kann vera fleiri fólk, sum eru avmyndað til eina konsert, til eitt ítróttartiltak, í einum skúlagarði, í einum
grindadrápi ella til aðrar hendingar, sum hava almennan áhuga.
                </p>

                <p>
                    Siðvenjan hevur verið, at andlitsmyndir bara kunnu almannakunngerast, um samtykki verður fingið frá viðkomandi, ímeðan støðumyndir kunnu almannakunngerast, sjálvt um samtykki ikki er fingið frá viðkomandi á myndini.
                </p>

                <p>
                    Í dag verða myndir, sum tað er møguligt at eyðmerkja fólk á, í nógv størri mun deildar á internetinum og á sosialum miðlum, enn tá siðvenjan hjá Dátueftirlitinum bleiv løgd. Kvaliteturin á myndunum er eisini blivin nógv betri, og hetta ger tað lætt at eyðmerkja fólk. Hetta ger, at tað í praksis kann verða trupult at gera mun á, um talan er um eina støðumynd ella eina andlitsmynd.
                </p>

                <p>
                    Eftir at málið hevur verið umrøtt í Dáturáðnum, hevur Dátueftirlitið gjørt av at broyta siðvenjuna. Dátueftirlitið fer framyvir ikki longur at gera mun á støðumyndum og andlitsmyndum. Ístaðin skal ein heildarmeting gerast av myndini og endamálinum við at deila myndina. Metast skal í hvørjum
einstøkum føri, um myndin kann almannakunngerast ella deilast uttan samtykki.
                </p>

                <p>
                    Hetta merkir, at myndir í útgangsstøðinum kunnu almannakunngerast uttan samtykki frá teimum avmyndaðu um myndin er meinaleys og ikki er niðrandi fyri tey avmyndaðu. Hinvegin merkir hetta í útgangsstøðinum, at fólk skulu samtykkja til almannakunngerð av myndum, sum eru tiknar t.d. í læknahølum, bankum ella á barrum.
                </p>

                <p>
                    Um tað er møguligt at eyðmerkja persónar á eini mynd, sum skal almannakunngerast, er tað skyldan hjá dátuábyrgdaranum at meta, eftir hvørjum heimildargrundarlagi hetta kann fara fram.
                </p>

                <p>
                    Viðmerkjast skal, at hóast ein mynd kann almannakunngerast uttan samtykki frá persóninum, sum er avmyndaður, eigur tann, sum tekur myndina í útgangsstøðinum at kunna um, at mynd verður tikin, so at viðkomandi hevur møguleika at bera seg undan.
                </p>
            </div>
        </text>
    </TEI>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Samskifti umvegis teldupost</title>
            </titleStmt>
            <sourceDesc>
                <bibl>
                    <title level="a" type="main">Samskifti umvegis teldupost</title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://www.dat.fo/avgerdir/samskifti-umvegis-teldupost</idno>
                    <ref type="source" target="https://www.dat.fo/avgerdir/samskifti-umvegis-teldupost">Original URL</ref>
                    <date type="accessed" when="2025-09-09" />
                    <date when="2021-02-18">18-02-2021</date>
                </bibl>
            </sourceDesc>
        </fileDesc>
        <text>
            <div>
                <head rend="bold">Samskifti umvegis teldupost</head>
                <p>
                    <s>Á fundi 11. februar 2021 umrøddi Dáturáðið teldupostsamskifti, og hvussu dátuábyrgdarar o.o. kunnu tryggja, at trygdin er nøktandi, tá persónupplýsingar verða sendar umvegis teldupost.</s>
                </p>
                <p>
                    <s>Niðurstøðan hjá Dáturáðnum var, at tann, sum sendir persónupplýsingar umvegis teldupost eigur at tryggja sær, at teldupostsamskiftið er bronglað.</s>
                    <s>Verða viðkvæmar persónupplýsingar og persónupplýsingar, sum eru fevndir av trúnaðarásetingum, sendar við telduposti, eigur sendarin at vera serliga varin.</s>
                </p>
                <p>
                    <s>Dáturáðið var samt um, at tað til eina og hvørja tíð er upp til tann einstaka dátuábyrgdaran at meta um, hvørji trygdartiltøk eru hóskandi at seta í verk, og at meta um, m.a. hvat slag av brongling skal nýtast.</s>
                </p>
                <p>
                    <s>Dáturáðið var tó samt um, at TLS-brongling (versión 1.2.) ella annað slag av brongling, sum er á sama støði, er eitt lágmark fyri trygd, tá ið viðkvæmar persónupplýsingar verða sendar umvegis teldupost.</s>
                </p>
                <p>
                    <s>Í summun førum er kanska best at nýta ein annan miðil til trygt samskifti enn teldupost sum til dømis Mínboks.</s>
                </p>
                <p>
                    Dáturáðið umrøddi hesi sløg av brongling:
                    <lb/>
                    <list rend="bulleted">
                        <item>Brongling í flutninginum (“Kryptering på transportlaget” – TLS-brongling)</item>
                        <item>End-to-end brongling</item>
                    </list>
                </p>
                <div>
                    <head rend="italic">Brongling í flutninginum (“Kryptering på transportlaget”) (TLS-brongling)</head>
                    <p>
                        <s>TLS (Transport Layer Security) brongling bronglar teldupostar undir flutninginum frá sendara til móttakara.</s>
                        <s>Telduposturin verður í útgangsstøðinum goymdur óbronglaður og atkomuligur á teldupostservaranum hjá bæði sendara og móttakara.</s>
                    </p>
                </div>
                <div>
                    <head rend="italic">End-to-end brongling</head>
                    <p>
                        <s>Við end-to-end brongling verður innihaldið í teldupostinum bronglað.</s>
                        <s>Hetta merkir, at upplýsingarnar verða læstar við einum lykli, áðrenn tær verða sendar, og ikki kunnu lesast, fyrrenn móttakarin letur teldupostin upp við rætta lyklinum.</s>
                    </p>
                    <p>
                        Dømi um end-to-end brongling eru hesi:
                        <lb/>
                        <list rend="bulleted">
                            <item>
                                <p>
                                    PGP<lb/>
                                    <s>Við Pretty Good Privacy (PGP), sum fylgir tí sonevndu OpenPGP, kann ein og hvør fáa eitt lyklapar (ein almennan og ein privatan lykil), sum eru knýttir til eina ávísa teldupostadressu.</s>
                                    <s>Almenni lykilin kann almannakunngerast í netbornum uppslagi, sum virkar til deiling av lyklum.</s>
                                    <s>PGP kann tengjast saman við m.a. Outlook og Thunderbird.</s>
                                </p>
                            </item>
                            <item>
                                <p>
                                    S/MIME<lb/>
                                    <s>Á sama hátt sum við PGP hava sendari og móttakari hvør sín almenna og privata lykil.</s>
                                    <s>Við S/MIME eru almennu lyklarnir hjá pørtunum partur av einum ‘certifikati’, sum er útgivið av einum sonevndum CA (Certificate Authority), sum knýtir virðið á tí almenna lyklinum til ein likamligan persón.</s>
                                    <s>Tá ið ein teldupostur verður sendur, verður certifikatið hjá móttakaranum góðkent grundað á tøkni, sum vanliga er innbygd í einum teldupostklienti, og sum er ósjónlig fyri brúkaran.</s>
                                </p>
                            </item>
                        </list>
                    </p>
                </div>
            </div>
        </text>
    </TEI>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Dátueftirlitið á 9 eftirlitsvitjanum í februar 2021</title>
            </titleStmt>
            <sourceDesc>
                <bibl>
                    <title level="a" type="main">Dátueftirlitið á 9 eftirlitsvitjanum í februar 2021</title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://www.dat.fo/avgerdir/datueftirlitid-a-9-eftirlitsvitjanum-i-februar-2021</idno>
                    <ref type="source" target="https://www.dat.fo/avgerdir/datueftirlitid-a-9-eftirlitsvitjanum-i-februar-2021">Original URL</ref>
                    <date type="accessed" when="2025-09-09" />
                    <date when="2021-03-17">17-03-2021</date>
                </bibl>
            </sourceDesc>
        </fileDesc>
        <text>
            <div>
                <head rend="bold">Dátueftirlitið á 9 eftirlitsvitjanum í februar 2021</head>
                <p>
                    <s>Dátuverndarlógin kom í gildi 1. januar 2021 og Dátueftirlitið metir, at tað er av stórum týdning fyri stovnin at fáa eina fatan av, hvussu dátuverndarlógin er móttikin, og hvussu dátuverndarstøðið í Føroyum í heila tikið er.</s>
                    <s>At fáa nærri kunnleika um hesi viðurskifti kann verða ein stór hjálp hjá Dátueftirlitinum at leggja til rættis arbeiðið komandi tíðina, bæði tá tað kemur til ítøkilig eftirlitsmál og kunnandi arbeiðið hjá stovninum.</s>
                </p>
                <p>
                    <s>Dátueftirlitið var tí í februar 2021 á vitjan hjá fimm fyritøkum, tveimum kommunum, einum stovni og einum interkommunalum felagsskapi.</s>
                </p>
                <p>
                    <s>Dátueftirlitið vitjaði P/f Poul Michelsen, Bakkafrost, Thetis, Klaksvíkar Sleipistøð, Føroya Tele, Tórshavnar kommunu, Vága kommunu, Familjufyrisitingina og IRF.</s>
                </p>
                <p>
                    <s>Vitjanirnar vóru skipaðar sum ein fundur millum Dátueftirlitið og fyritøkuna ella stovnin.</s>
                    <s>Dátueftirlitið hevur valt ikki at fara í smálutir í sambandi við viðgerðina av persónupplýsingum á viðkomandi stovnum ella fyritøkum í hesum umfari.</s>
                    <s>Dátueftirlitið hevur av somu orsøk ikki tikið ítøkiligar avgerðir um viðgerð av persónupplýsingum mótvegis pørtunum við útgangstøði í vitjanini.</s>
                </p>
                <p>
                    <s>Yvirskipaða niðurstøðan hjá Dátueftirlitinum er, at umfatandi arbeiði er gjørt til tess at tryggja, at dátuverndarlógin verður fylgd, og allir partar hava tikið uppgávuna á seg við álvarsemi og ynski um at skipa arbeiðið so, at hetta er innanfyri lógarinnar karmar.</s>
                    <s>Dátueftirlitið frøist almikið um hesa tilgongd og sær fram til, at positiva gongdin heldur fram, so at persónupplýsingar um fólk í Føroyum verða viðgjørdar við skynsemi og við tí verju, sum dátuverndarlógin leggur upp til.</s>
                </p>
                <p>
                    <seg>Grundað á tað, sum er komið fram í sambandi við vitjanirnar, skal Dátueftirlitið serliga taka hesi viðurskifti fram:</seg>
                </p>
                <div>
                    <head rend="italic">Skiftistíðin</head>
                    <p>
                        <s>Nakað seinkað orsaka av koronafarsóttini varð dátuverndarlógin samtykt í Løgtinginum 7. juni 2020. Hetta hevði við sær, at skiftistíðin til nýggja løgtingslógin kom í gildi 1. januar 2021 einans var gott og væl eitt hálvt ár.</s>
                        <s>Skiftistíðin í ES, tá samsvarandi reglur komu í gildi har, var tvey ár.</s>
                        <s>Tí kann tað staðfestast, at tíðin at tryggja, at krøvini í nýggju løgtingslógini vóru fylgd, hevur verið knøpp.</s>
                    </p>
                    <p>
                        <s>Einstakir partar høvdu byrjað eina tilgongd at tryggja samsvar við ES-fyriskipanina, tá hon kom í gildi í ES í 2018.</s>
                        <s>Tey flestu av teimum, sum Dátueftirlitið vitjaði, vóru tó farin undir eina tilgongd at tryggja samsvar við dátuverndarlógina eftir, at hon var samtykt í juni 2020.</s>
                        <s>Tey flestu, sum Dátueftirlitið vitjaði, vóru ikki komin heilt á mál við at kanna og tryggja, at viðgerðin av persónupplýsingum í øllum viðurskiftum er í samsvari við dátuverndarlógina.</s>
                        <s>Allir partar vóru í eini tilgongd – onkur var komin longur enn onkur annar – og flestøll høvdu brúkt nógva tíð at fáa greiðu á, hvørjar upplýsingar, sum verða viðgjørdar og í hvørjum skipanum.</s>
                        <s>Fleiri partar hava eisini víst á, at arbeiðið hevur havt við sær fyrimunir fyri fyritøkuna ella stovnin, tí hetta hevur havt við sær størri uppmerksemi í mun til, hvørjar upplýsingar verða viðgjørdar og hví.</s>
                    </p>
                </div>
                <div>
                    <head rend="italic">Tilvitskuøking</head>
                    <p>
                        <s>Samanumtikið hava flestøll gjørt nógv burturúr at tryggja sær, at kunnleiki til reglurnar eru breitt rótfestur í fyritøkuni ella á stovninum.</s>
                        <s>Semja var um, at breiða rótfestið hevur lætt um tilgongdina at tryggja samsvar við dátuverndarlógina, tí starvsfólk í hægri mun hava skilt, hví mannagongdir verða ásettar ella broyttar o.s.fr.</s>
                    </p>
                    <p>
                        <s>Tilvitskuøkingin er m.a. framd við innanhýsis og uttanhýsis skeiðum fyri leiðslu og starvsfólki, kunningarfundum og regluligari munnligari ella skrivligari kunning.</s>
                        <s>Eisini er dentur lagdur á kunning av nýggjum starvsfólki í sambandi við starvsetan.</s>
                        <s>Ein dátuábyrgdari hevði eisini valt – umframt at tilnevna dátuverndarfólk – at tilnevna dátuverndarumboð lokalt, sum kunnu stuðla tilgongdini og hjálpa dátuverndarfólkinum, um hetta er neyðugt.</s>
                    </p>
                    <p>
                        <s>Fleiri partar hava umframt at økja um kunningina innanhýsis, eisini valt at hava almenna kunning um viðgerð av persónupplýsingum tøkar á heimasíðuni.</s>
                    </p>
                </div>
                <div>
                    <head rend="italic">Ábyrgdarbýti</head>
                    <p>
                        <s>Onkur partur vísti á, at tað kann verða trupult at staðfesta, hvør sum er dátuábyrgdari, sbrt. § 6, nr. 6 í dátuverndarlógini, og hvør, sum er dátuviðgeri, sbrt. § 6, nr. 7.</s>
                    </p>
                    <p>
                        <s>At fáa greiðu á, hvussu ábyrgdarbýti er, kann serliga vera trupult, tá tænastan er talgild og veitt umvegis internetið. Í hesum førum kunnu tað eisini vera útlendskir avtalupartar, og tí er vanliga avtalugongdin broytt, og tað er ikki neyðugt, at avtalupartarnir møtast og tosa um ítøkilig viðurskifti, sum skulu verða galdandi partanna millum.</s>
                        <s>Í slíkum førum verða standardásetingar ofta nýttar.</s>
                    </p>
                    <p>
                        <s>Onkur vísti eisini á, at tað kann verða trupult at vita í hvønn mun dátuábyrgdarin kann ella skal hava eftirlit við tí, sum dátuviðgerin ger og við teimum (standard)loysnum, sum hesir bjóða kundunum.</s>
                    </p>
                    <p>
                        <s>Dátueftirlitið skilir avbjóðingarnar, sum kunnu vera hesum viðvíkjandi, og ætlar tí í komandi tíðum at hava fokus á avbjóðingarnar, sum kunnu standast av hesum.</s>
                    </p>
                </div>
                <div>
                    <head rend="italic">Nýggjar KT-loysnir</head>
                    <p>
                        <s>Býtið millum partarnar, sum hava gjørt íløgu í nýggja KT-skipan, sum kann hjálpa fyritøkuni ella stovninum at halda reglurnar í dátuverndarlógini og partarnar, sum ikki hava gjørt slíka íløgu, er javnt.</s>
                        <s>Felags er, at fleiri dátuábyrgdarar, sum viðgera nógvar persónupplýsingar um nógv fólk, hava valt eina loysn, sum kann virka sum eitt amboð at hjálpa at halda greiðu á krøvunum í dátuverndarlógini.</s>
                    </p>
                    <p>
                        <s>Ein nýggj KT-loysn er ikki ein fyritreyt fyri at fylgja reglunum í dátuverndarlógini.</s>
                        <s>Ein KT-loysn er heldur ikki í sær sjálvum trygd fyri, at reglurnar verða hildar.</s>
                        <s>Tað merkir, at tað ikki slepst undan at seta tíð av til økið.</s>
                        <s>Flestu partarnir eru tó samdir um, at dátuverndarlógin ikki hevur havt við sær stórar eyka útreiðslur.</s>
                    </p>
                </div>
            </div>
        </text>
    </TEI>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Svar uppá áheitan frá MEGD</title>
            </titleStmt>
            <sourceDesc>
                <bibl>
                    <title level="a" type="main">Svar uppá áheitan frá MEGD</title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://www.dat.fo/avgerdir/svar-uppa-aheitan-fra-megd</idno>
                    <ref type="source" target="https://www.dat.fo/avgerdir/svar-uppa-aheitan-fra-megd">Original URL</ref>
                    <date type="accessed" when="2025-09-09" />
                    <date when="2021-02-19">19-03-2021</date>
                </bibl>
            </sourceDesc>
        </fileDesc>
        <text>
            <div>
                <head rend="bold">Svar uppá áheitan frá MEGD</head>
                <p>
                    <s>Dátueftirlitið hevur fingið eina áheitan frá MEGD um viðgerð av persónupplýsingum í miðlunum í sambandi við korona.</s>
                </p>
                <p>
                    <s>MEGD vísir í brævinum m.a. á, at almenningurin hevur fingið innlit í hagtøl av smittaðum, sum eru so nógv útgreinað, at til ber at rokna seg fram til, hvørjar persónar talan er um.</s>
                    <s>MEGD vísir í brævinum eisini á umrøðuna, sum hevur verið í fjølmiðlunum um persónar, sum eru koppsettir.</s>
                </p>
                <p>
                    <s>Dátueftirlitið tekur yvirskipað undir við MEGD, at tað er umráðandi, at upplýsingar um einstaklingar, sum fáa viðgerð í heilsuverkinum, skulu verjast, og at tann einstaki ikki verður umtalaður og útstillaður alment.</s>
                </p>
                <p>
                    <s>Les svarið hjá Dátueftirlitinum til MEGD her.</s>
                </p>
            </div>
        </text>
    </TEI>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Viðvíkjandi áheitan frá MEGD </title>
            </titleStmt>
            <sourceDesc>
                <bibl>
                    <title level="a" type="main">Viðvíkjandi áheitan frá MEGD </title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://dat.cdn.fo/savn/yrpj2fxu/svar-til-megd.pdf?s=g2FdmXqGFepfGCd9JIThI9ID-zk</idno>
                    <ref type="source" target="https://dat.cdn.fo/savn/yrpj2fxu/svar-til-megd.pdf?s=g2FdmXqGFepfGCd9JIThI9ID-zk">Original URL</ref>
                    <date type="accessed" when="2025-09-09" />
                    <date when="2021-02-19">19-03-2021</date>
                </bibl>
            </sourceDesc>
        </fileDesc>
        <text>
            <div>
                <head rend="bold">Viðvíkjandi áheitan frá MEGD</head>
                <p>
                    <s>Dátueftirlitið takkar fyri brævið frá MEGD um viðgerð av persónupplýsingum í miðlunum.</s>
                </p>
                <p>
                    <s>Dátueftirlitið tekur yvirskipað undir við MEGD, at tað er umráðandi, at upplýsingar um einstaklingar, sum fáa viðgerð í heilsuverkinum, skulu verjast, og at tann einstaki ikki verður umtalaður og útstillaður alment.</s>
                </p>
                <p>
                    <s>Dátuverndarlógin skal tryggja verju av einstaklingum, tá persónupplýsingar verða viðgjørdar.</s>
                    <s>Dátuverndarlógin setur m.a. sum krav, at viðgerð av persónupplýsingum skal verða heimilað, saklig og avmarkað til tað, sum er neyðugt.</s>
                </p>
                <p>
                    <s>MEGD vísir í brævinum á, at almenningurin hevur fingið innlit í hagtøl av smittaðum, sum eru so nógv útgreinað, at til ber at rokna seg fram til, hvørjar persónar talan er um. MEGD vísir í brævinum eisini á umrøðuna, sum hevur verið í fjølmiðlunum um persónar, sum eru koppsettir.</s>
                </p>
                <p>
                    <s>Dátueftirlitið kann vísa á, at hagtøl, sum verða útgivin alment, eiga at verða sett soleiðis saman, at tað ikki er gjørligt at eyðmerkja tann einstaka.</s>
                    <s>Útgangsstøðið er, at um hagtølini eru býtt út á landaøkir, og kyn og aldur ikki verður upplýst, er talan um anonymar upplýsingar, tí tað ikki út frá hagtølunum ber til at finna fram til viðkomandi persónar.</s>
                    <s>Tískil ber til – uttan at hetta er í ósamsvari við dátuverndarlógina – at upplýsa, at tað t.d. eru 3 smittað við koronu á Sandoynni í einum ávísum tíðarskeiði.</s>
                    <s>Tað sama er galdandi fyri ferðandi um flogvøllin.</s>
                </p>
                <p>
                    <s>Dátueftirlitið kann harumframt vísa á, at viðgerð av persónupplýsingum, sum fer fram í fjølmiðlunum, og sum hevur eitt journalistiskt endamál, í høvuðsheitum er undantikin lógarinnar virkisøki.</s>
                    <s>Víst verður til § 3, stk. 3, í dátuverndarlógini.</s>
                    <s>Ásetingin skal m.a. viga dátuverndarrættin mótvegis talu- og skrivifrælsinum.</s>
                </p>
                <p>
                    <s>Víst skal verða á, at fjølmiðlar eru fevndir av løgtingslóg nr. 45 frá 16. mai 2006 um fjølmiðlaábyrgd, sum broytt við løgtingslóg nr. 30 frá 30. apríl 2007.</s>
                    <s>Løgtingslógin ásetur m.a., at fjølmiðlar skulu halda góðan fjølmiðlasið.</s>
                </p>
                <p>
                    <s>Av tí, at nevndu viðurskifti ikki eru í ósamsvari við dátuverndarlógina, ger Dátueftirlitið ikki meira í sambandi við áheitanina frá MEGD.</s>
                    <s>Dátueftirlitið fylgir tó støðugt við í, hvussu persónupplýsingar verða viðgjørdar.</s>
                    <s>Um Dátueftirlitið gerst varugt við, at viðgerð av persónupplýsingum fer fram í stríð við dátuverndarlógina, tekur Dátueftirlitið málið upp til viðgerðar.</s>
                </p>
                <closer>
                    Vinarliga
                    <lb/>
                    <persName>Katrin Thorsvig Hansen<lb/><roleName>Stjóri</roleName></persName>
                </closer>
            </div>
        </text>
    </TEI>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Klagur um kennifílur</title>
            </titleStmt>
            <sourceDesc>
                <bibl>
                    <title level="a" type="main">Klagur um kennifílur</title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://www.dat.fo/avgerdir/klagur-um-kennifilur</idno>
                    <ref type="source" target="https://www.dat.fo/avgerdir/klagur-um-kennifilur">Original URL</ref>
                    <date type="accessed" when="2025-09-09" />
                    <date when="2021-04-15">15-04-2021</date>
                </bibl>
            </sourceDesc>
        </fileDesc>
        <text>
            <div>
                <head rend="bold">Klagur um kennifílur</head>
                <p>
                    <s>Dátueftirlitið hevur viðgjørt tríggjar klagur, sum allar snúgva seg um nýtslu av kennifílum, tá heimasíður verða vitjaðar.</s>
                </p>
                <p>
                    Klaga var í høvuðsheitum um hesi viðurskifti:
                    <lb/>
                    1. <s>at óneyðugar kennifílur koma inn á telduna hjá einum vitjandi á ávísum heimasíðum, áðrenn tann vitjandi hevur fingið høvi til at samtykkja.</s>
                    <lb/>
                    2. <s>at sniðið og uppseting á heimasíðuni eggjar tí vitjandi til at samtykkja allar kennifílur.</s>
                </p>
                <div>
                    <div rend="italic">Um kennifílir og heimildir</div>
                    <p>
                        <s>Hesi klagumál snúgva seg um kennifílur, sum savna inn persónupplýsingar, og um ólógliga viðgerð í hesum sambandi.</s>
                        <s>Klagumál skulu viðgerast sbrt. § 76 dátuverndarlógini.</s>
                    </p>
                    <p>
                        <s>Yvirskipað skal dátuábyrgdarin, tá persónupplýsingar verða savnaðar, halda meginreglurnar og viðgerðarreglurnar í dátuverndarlógini.</s>
                    </p>
                    <p>
                        <s>Tað eru ikki allar kennifílur, ið savna persónupplýsingar, og slíkar kennifílur eru ikki fevndar av dátuverndarlógini.</s>
                        <s>Tær kennifílurnar, sum savna persónupplýsingar, kunnu bólkast í tveir bólkar. Hesir bólkar eru: <hi rend="italic">neyðugar kennifílur og ikki neyðugar kennifílur</hi>.</s>
                    </p>
                    <p>
                        <s>Her kann leggjast afturat, at tað er gjørligt at velja eina heimasíðu, ið als ikki brúkar nakrar kennifílur yvirhøvur.</s>
                    </p>
                    <p>
                        <s>Kennifílur kunnu vera neyðugar fyri, at tann vitjandi kann brúka eina ávísa heimasíðu skynsamt.</s>
                        <s>Hesar neyðugu kennifílurnar eru treytaðar av heimasíðuloysnini, sum dátuábyrgdarin hevur valt. Heimildin at viðgera hesar neyðugu kennifílur, er antin at viðgerðin er neyðug fyri, at dátuábyrgdari kann fylgja einum heimilaðum áhugamáli, sbrt. § 8, stk. 1, nr. 6, ella at viðgerðin er neyðug fyri, at røkja samfelagsáhugamál ella uppgávur sum liggja undir almennari myndugleika útinnan, sbrt. § 8, stk. 1, nr. 5.</s>
                    </p>
                    <p>
                        <s>Tá talan er um ikki neyðugar kennifílur, er heimildin at viðgera hesar persónupplýsingar samtykki, sbrt. § 8, stk. 1, nr. 1 í dátuverndarlógini.</s>
                    </p>
                    <p>
                        <s>Skilmarkið millum hesar báðar bólkar av kennifílum (<hi rend="italic">neyðugar kennifílur og ikki neyðugar kennifílur</hi>), kann gerast ein spurningur um meting.</s>
                        <s>Tað er dátuábyrgdarin, ið skal gera av hvønn bólk av kennifílum tær einstøku kennifílurnar hoyra til.</s>
                    </p>                    
                </div>
                <div>
                    <div>Samanumtøka av klagumálum</div>
                    <p>
                        <s>Tær kennifílurnar, sum í hesum klagumálum komu inn á telduna hjá teimum vitjandi áðrenn samtykkið var givið, viðgjørdi persónupplýsingar um tann vitjandi.</s>
                        <s>Kennifílurnar vóru ikki neyðugar og tí kravdist samtykki frá tí vitjandi.</s>
                        <s>Samtykki var ikki fingið til vega og tí var talan um viðgerð uttan lógliga heimild eftir § 8, stk. 1, nr. 1 dátuverndarlógini.</s>
                    </p>
                    <p>
                        <s>Dátuábyrgdarin skal tryggja, at reglurnar í dátuverndarlógini verða hildnar. Hetta fevnir m.a. um at tryggja at nøktandi heimild er fyri viðgerð av persónupplýsingum.</s>
                        <s>Tá dátuábyrgdararnir í hesum málum vóru greiðir yvir støðuna, sum klaga var um, tóku teir beinanvegin stig til at rætta heimasíðurnar.</s>
                    </p>
                    <p>
                        <s>Dátueftirlitið staðfesti undir viðgerðini at kennifílurnar, sum klagað var um, ikki longur koma inn á telduna hjá einum vitjandi á heimasíðunum, áðrenn viðkomandi hevur givið samtykki.</s>
                        <s>Dátueftirlitið staðfesti eisini undir viðgerðini, at sniðgevingin av teiginum, har vitjandi kunnu geva sítt samtykki, bleiv broytt og Dátueftirlitið hevði tí ongar viðmerkingar til hendan partin av klagunum.</s>
                    </p>
                    <p>
                        <s>Sambært § 70, stk. 1 í dátuverndarlógini átalaði Dátueftirlitið, at persónupplýsingar vóru viðgjørdar uttan heimild. Dátueftirlitið álegði dátuábyrgdarunum framyvir at tryggja, at øll viðgerð av persónupplýsingum hevur eitt haldgott heimildargrundarlag, og at allar viðgerðir av persónupplýsingum fylgja meginreglunum sbrt. § 7 í dátuverndarlógini.</s>
                    </p>
                </div>
            </div>
        </text>
    </TEI>
    <TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude">
        <fileDesc>
            <titleStmt>
                <title type="main">Dátuverndarlógin og nýtsla av cloudloysnum</title>
            </titleStmt>
            <sourceDesc>
                <bibl>
                    <title level="a" type="main">Dátuverndarlógin og nýtsla av cloudloysnum</title>
                    <author>Dátueftirlitið</author>
                    <publisher>Dátueftirlitið</publisher>
                    <idno type="url">https://www.dat.fo/avgerdir/datuverndarlogin-og-nytsla-av-cloudloysnum</idno>
                    <ref type="source" target="https://www.dat.fo/avgerdir/datuverndarlogin-og-nytsla-av-cloudloysnum">Original URL</ref>
                    <date type="accessed" when="2025-09-09" />
                    <date when="2021-05-06">06-05-2021</date>
                </bibl>
            </sourceDesc>
        </fileDesc>
        <text>
            <div>
                <head rend="bold">Dátuverndarlógin og nýtsla av cloudloysnum</head>
                <p>
                    <s>Á fundi 5. mai 2021 umrøddi Dáturáðið nýtlsu av cloudloysnum.</s>
                    <s>Semja var um, at yvirskipað eru trý viðurskifti, sum eru av serligum týdningi, um ein dátuábyrgdari ætlar at nýta cloudloysnir.</s>
                </p>
                <div>
                    <head>1. Flutningur av persónupplýsingum úr Føroyum</head>

                    <p>
                        <s>Tá cloudloysnir verða nýttar, verða upplýsingar vanliga fluttar úr Føroyum.</s>
                        <s>Dátuverndarlógin hevur reglur um flutning av persónupplýsingum úr Føroyum, sum skilja ímillum flutning til útlond, t.e. ES- og EBS-lond, og flutning til triðjalond o.a., t.e. lond, sum ikki eru limir í ES ella EBS.</s>
                    </p>
                    <p>
                        <s>Verndarstøðið í Føroyum og í ES/EBS-londunum er mett at vera á sama støði, og tí kann flutningur av persónupplýsingum til útlond fara fram uttan loyvi el.tíl. við støði í § 59 í dátuverndarlógini.</s>
                    </p>
                    <p>
                        <s>Útgangsstøðið er hinvegin, at persónupplýsingar ikki kunnu flytast til triðjalond, tí hesi ikki tryggja eitt nøktandi verndarstøði.</s>
                        <s>Bert um serlig heimild er fyri hesum, kunnu upplýsingar flytast til hesi lond.</s>
                    </p>
                    <p>
                        <s>Persónupplýsingar kunnu m.a. flytast til eitt triðjaland: <lb/>- um landsstýrismaðurin hevur ásett, at triðjalandið tryggjar nøktandi verndarstøði (§ 60) <lb/>- um fullgóð trygd er fyri verndini av persónupplýsingum (§ 61)</s>
                    </p>
                    <p>
                        <s>Í kunngerð nr. 175 frá 16. desember 2020 er ásett, at 13 ymisk triðjalond hava nøktandi verndarstøði.</s>
                    </p>
                    <p>
                        <s>Fullgóð trygd kann m.a. veitast í standardásetingum um dátuvernd, sum eru góðkendar av landsstýrismanninum.</s>
                        <s>Góðkendar standardásetingar eru tøkar á heimasíðuni hjá Dátueftirlitinum.</s>
                    </p>
                    <p>
                        <s>Ætlar dátuábyrgdarin at nýta cloudloysnir mælir Dátueftirlitið fyrst og fremst til, at dátuábyrgdarin tryggjar sær, at upplýsingarnar verða goymdar í einum ES- ella EBS-landi.</s>
                    </p>
                    <p>
                        <s>Í loysnum hjá stórum altjóða tænastuveitararum er í útgangsstøðinum møguligt at velja, at persónupplýsingar ikki skulu flytast út úr ES/EBS.</s>
                    </p>
                    <p>
                        <s>Um tað ikki ber til at tryggja sær, at upplýsingarnar vera verandi í ES/EBS, er umráðandi at finna útav, hvar upplýsingarnar fara. Verða upplýsingarnar goymdar í einum av teimum 13 tryggu triðjalondunum kunnu upplýsingarnar flytast til viðkomandi land, sambært § 60 í dátuverndarlógini og kunngerðini um nøktandi verndarstøði.</s>
                    </p>
                    <p>
                        <s>Verða upplýsingar goymdar í einum ótryggum triðjalandi skal dátuábyrgdarin tryggja sær, at grundarlag er fyri flutninginum.</s>
                        <s>Hetta grundarlagið er oftast standardásetingar um dátuvernd, sum veita fullgóða trygd, sbrt. § 61.</s>
                        <s>Tað merkir, at sjálvt um landið, sum avtaluparturin er í, ikki tryggjar nøktandi verndarstøðið, kunnu partarnir sínamillum avtala eitt nøkandi støði.</s>
                    </p>
                    <p>
                        <s>Stóru tænastuveitararnir hava ofta góðkendar standardásetingar um dátuvernd sum part av sínum standardtreytum fyri at nýta loysnina, um upplýsingar ikki verða goymdar í ES/EBS.</s>
                    </p>
                </div>
                <div>
                    <head>2. Dátuviðgeri og dátuviðgeraravtala</head>
                    <p>
                        <s>Tá ein cloudloysn verður nýtt er talan um eina dátuviðgerarstøðu.</s>
                        <s>Veitarin av cloudloysnini er dátuviðgeri hjá stovni ella fyritøku, og tí skal ein avtala skipa viðurskiftini millum partarnar, sbrt. § 41, stk. 2 í dátuverndarlógini.</s>
                    </p>
                    <p>
                        <s>Tá man velur eina cloudloysn er tað neyðugt at kanna um viðkomandi tænasta bjóðar eina avtalu um viðgerð av persónupplýsingum, og hvørjar ásetingar eru í hesu avtalu.</s>
                        <s>Um tað framgongur, at avtalan er “GDPR-compliant” lýkur hon í útgangsstøðinum eisini krøvini í føroysku lógini.</s>
                    </p>

                    <p>
                        <s>Verða upplýsingar fluttar til eitt ótrygt triðjaland framgongur hetta ofta av avtaluni, undir hesum eisini, hvat grundarlagið undir flutninginum so er, t.d. um tað eru standardásetingarnar um dátuvernd hjá ES-nevndini, sum eisini eru góðkendar í Føroyum, sbrt. § 61, stk. 2.</s>
                    </p>
                </div>
                <div>
                    <head>3. Trygd í samband við viðgerðina av persónupplýsingum</head>
                    <p>
                        <s>Sambært § 46 skal dátuábyrgdarin seta hóskandi tøknilig og bygnaðarlig tiltøk í verk fyri at tryggja eitt verndarstøði, sum hóskar til váðarnar við viðgerðini.</s>
                        <s>Dátuábyrgdarin skal í hesum sambandi hava fyrilit fyri verandi tøkniliga støði, verksetanarkostnaði og slagi av viðgerð, vavi, samanhangi og endamáli, umframt sannlíku váðunum fyri tann einstaka.</s>
                    </p>
                    <p>
                        <s>Ásetingin um viðgerðartrygd byggir á eina váðagrundaða tilgongd til dátuvernd.</s>
                        <s>Tað merkir, at tá mett verður um, hvat trygdarstøðið skal verða, verða serlig atlit tikin til teir váðar, sum standast av viðgerðini.</s>
                        <s>Hetta hevur yvirskipað við sær, at jú størri váðin er, jú hægri krøv eru til trygdina.</s>
                    </p>
                    <p>
                        <s>§ 46 er eisini galdandi, um dátuábyrgdarin velur cloydloysnir.</s>
                        <s>Hetta hevur við sær, at dátuábyrgdarin ítøkiliga eigur at meta um teir váðar, sum standast at nýta eina cloudloysn.</s>
                        <s>Tað er grundleggjandi tann sama váðameting, sum skal gerast um persónupplýsingar verða goymdar í Føroyum ella uttanfyri Føroyar.</s>
                        <s>Tó er eyðsæð, at tað ikki eru somu váðar, sum gera seg galdandi.</s>
                    </p>
                    <p>
                        <s>Um niðurstøðan av váðametingini er, at váðin er ov høgur, og at tey trygdartiltøk, sum dátuábyrgdarin kann seta í verk ella sum cloudloysnin bjóðar, ikki í nøktandi mun minka um hesar váðar, er neyðugt at finna eina aðra loysn.</s>
                    </p>
                </div>
            </div>
        </text>
    </TEI>
</teiCorpus>